Relevant speeches for theme gender_UA and topic 4

Шановні колеги, весь цивілізований світ бореться з будь-якою дискримінацією, в тому числі з гендерною. Цим проектом запроваджується заборона на дискримінаційну рекламу, яка містить твердження або зображення про інтелектуальну, фізичну, соціальну чи іншого виду перевагу однієї статі над іншою, про стереотипність ролі чоловіка та жінки, що обмежує свободу життєвого вибору людини, принижує гідність людини, демонструє насильство за ознакою статі, зображує тіло людини як сексуальний об'єкт або з натяком на сексуальні стосунки. В українському суспільстві достатньо поширені випадки неналежного ставлення до жінок, до дівчат. Ми не можемо, на жаль, казати про рівні можливості для чоловіків та жінок у сферах зайнятості, освіти, економічної та суспільної діяльності, в процесі прийняття рішень, навіть у впливі на політику. Ще більше шкодять прояви дискримінації та сексизму на побутовому рівні. Ми маємо це виправляти. Нагадаю, що нещодавно Комітет міністрів Ради Європи затвердив рекомендації щодо запобігання сексизму та боротьби з ним. Президент Трамп у день своєї інавгурації одним із своїх рішень запропонував посилити рівність жінок і чоловік у сфері зайнятості. Тому ми маємо розглядати не лише цей законопроект, а й інші про заборону проявів сексизму. Ми маємо надати чіткий сигнал всьому суспільству, що будь-які слова, жести, поведінка, візуальні прояви, що виражають ідею про те, що людина чи група людей гірша через свою стать, не просто не толерується, а і карається належним чином. Скажемо "ні" дискримінації, образам та приниженню сьогодні – у рекламі, завтра, сподіваюсь, і в публічній та приватній сфері, а також в Інтернеті. Дякую за увагу. Пропоную підтримати закон.

Я по всім поправкам пройдуся. Але почитайте, той самийМарк Цукерберг, він зараз йде на весь місяць у декретну відпустку по вихованню маленької дитини, і це нормально, щоб ми з вами подолали ці гендерні стереотипи. Друзі, гендерне зумовлене насильство стосується дітей, тому що саме дитина часто в родині найбільше страждає від насильства, тому що вважають, що її можна принижувати, вона маленька. І тому, без цих дефініцій, які є в інших законах, вони ж у нас є в Законі "Про освіту", який ми нещодавно прийняли, є ця дефініція. Гендерні стереотипи,гендерно зумовлене насильство – саме про це йдеться в цьому законі. Ні про що інше не йдеться. Йдеться про те - це закон про права людини, - що не можна принижувати жінку за гендерні стереотипи, що вам не подобається, як вона виглядає. Чи не можна принижувати дитину по цим гендерним стереотипам, чи чоловіка не можна принижувати. Тому, колеги, наше прохання від МФО "Рівні можливості" наступне: давайте ми повернемося до кількох принципових поправок, які просто залишають ці дефініції в законі, і з ними його підтримаємо. А якщо на це немає згоди залу, то ми пропонуємо на повторне друге читання провести консультації і за тиждень проголосувати. Але це дуже правильний закон. Дорогі, він дуже правильний! Ми просимо вас, дивіться, мова йде про шість поправок, в які ми вносимо просто ці. Ми хочемо подякувати Ірині Луценко, яка сьогодні веде дуже серйозну боротьбу проти гендерного насильства, проти домашнього насильства. Давайте повернемо просто ці дефініції. Будь ласка, мова йде про поправки номер 4, 6, 8, 10, 17 і інші поправки по тексту, де просто зафіксовуються ці позиції: гендерні стереотипи і боротьба з гендерним насильством, це боротьба з насильством проти жінок, дітей і чоловіків, там немає ніяких "разрушения устоев". Почуйте, будь ласка! Давайте разом з вами не повертати наше законодавство на 10 років назад в термінології. Я прошу, будь ласка, і шановного Олега Ляшка, і шановного ОлегаБерезюка, і шановного Юрія Бойка, і шановного Максима Бурбака, і шановного Артура Герасимова і ваші фракції: давайте проголосуємо за закон із сучасними нормальними дефініціями, які відповідають тому, що існує. Самі будемо боротися зі стереотипами, і тоді це зробить суспільство. Дякую.

Шановні друзі, не знаю, чи випаде щастя нашій фракції виступати по скороченій процедурі по Стамбульській конвенції, але хотіла би зараз мати гарантований виступ на цю тему і сказати декілька важливих речей вам. Справа в тому, що конвенція називається дуже красиво: про запобігання насильству стосовно жінок. Але ви прекрасно знаєте, що ми, жінки, безумовно, за те, щоб насильства проти нас не було, іноді і жінки самі можуть непогано відповісти. Але, в той же час, я хочу сказати, що ця конвенція не зовсім про те. Да, там є проти насилля, це правда. І в нас із вами одне з найсильніших законодавств у світі щодо боротьби з домашнім насильством. У нас навіть введено кримінальну відповідальність, чого немає в більшості країн світу. Але саме головне, що там вводиться, в цій конвенції, це поняття гендеру. І я хочу, щоб ви не думали, що це просто нормальна рівність між чоловіками і жінками. Це не про це, і не про насилля. Це зовсім про інше. Я думаю, що навіть якщо ви звичайну Вікіпедію відкриєте, а я її відкрила, я хочу вам зачитати, що таке гендер. Гендерні відмінності – хто ти, чоловік або жінка, – не закладені природою, а формуються у процесі гендерної соціалізації: під впливом сімейного виховання, навчання у школі, взаємодії з іншими дітьми. Після прийняття цієї конвенції розпочнеться дуже тривалий шлях прийняття відповідного законодавства, яке буде говорити про те, що діти наші від народження, вони за статтю не так, як народилися, а вони за статтю так, як їх виховала школа, родина, соціум і так далі. І насправді вони можуть у 12 років тільки визначитися, хто вони: вона, він або воно. Я хочу вам сказати, що якщо у нас вільна країна, люди, які займаються так, як вони хочуть, сексуальним життям, – будь ласка, в нашій країні ніхто не забороняє це робити. Але те, що стосується виховання дітей від народження, ми не можемо дати з вами таким чином руйнувати психіку наших дітей, які після того перейдуть уже в психічні захворювання. І я переконана, що кожен з вас це знає і розуміє, що таке не можна приймати в Україні. Не можна чинити зараз розкол України на дві частини, тому що єдність під час війни для нас важлива. Не можна сьогодні робити речі, які закладають ті стратегії, які загрожують самому існуванню такої інституції, як сім'я, і здоров'ю наших дітей безпосередньо. І тому я переконана, що я ще раз зможу на цю тему сказати, але давайте почнемо думати про це і не голосувати за це.

