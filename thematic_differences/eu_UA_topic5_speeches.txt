Relevant speeches for theme eu_UA and topic 5

Шановні колеги, це важливий законопроект. Його генезис походить глибоко в такий процес, який був кілька років назад, він ще в минулому парламенті був – це місія Європейського парламенту, Європейського Союзу. Вона відома як місія Кокса так звана. До нас приїжджали колеги, вони аналізували діяльність нашої Верховної Ради, висловлювали певні рекомендації, частину з яких вже покладено в зміни до Регламенту, а частина з яких ще будуть покладені в зміни до Регламенту і взагалі в законодавство. Однією з системних змін, про які вони говорили, які вони пропонували, – це якраз законопроект про парламентську службу. Парламентська служба, або служба в Апараті Верховної Ради, її можна по різному називати, ми назвали саме "парламентська служба", це усталена практика всього світу: в усьому світі діяльність секретаріатів їх парламентів, у них вони по-різному називаються, в кожній країні, вона регламентується окремо. Чому? Тому що парламент – це особливий орган, законодавчий орган, більшість державних службовців завжди працюють у виконавчій сфері, у виконавчій гілці влади, трохи є держслужбовців у судовій гілці влади, але більша частина все-таки у виконавчій владі. В забезпеченні діяльності законодавчого органу працює набагато менше людей. Ви знаєте, чисельність нашого Апарату - там півтори, до двох тисяч людей може бути. І тому треба окремий підхід, окремі процедури, окремі правила, які дозволять нашому Апарату Верховної Ради, секретаріатам комітетів працювати набагато краще та ефективніше. Наш комітет на засіданні 25 січня проект Закону про парламентську службу розглядав. Під час обговорення члени комітету одноголосно висловились за необхідність унормувати інститут відокремленої парламентської державної служби, про який зазначалось у рекомендаціях місії пана Кокса ще 18 березня 2016 року. ГНЕУ також поділяє думку щодо того, що особливість проходження служби осіб, які забезпечують діяльність парламенту, має бути окремо врегульовано. Комітет з питань антикорупційної політики не виявив корупціогенних факторів, що можуть сприяти вчиненню корупційних правопорушень, та дійшов висновку, що він відповідає вимогам антикорупційного законодавства. З огляду на зазначене, комітет вирішив рекомендувати Верховній Раді України прийняти законопроект про парламентську службу за реєстраційним номером 4530 за наслідками розгляду у першому читанні за основу, не скорочуючи термін, для того щоб ми могли внести відповідні правки та покращити цей законопроект. У нас є альтернативний законопроект. Я думаю, що колеги, якщо зала визначиться щодо основного законопроекту, долучаться до його покращення до другого читання. Прохання підтримати. Дякую.

Шановні колеги, після відповідних консультацій з народними депутатами, з нашими колегами, з експертами Сполучених Штатів Америки, Європейського Союзу, узгодженої позиції з Мінекономрозвитку, фракціями парламенту, комітетом та народними депутатами ми просимо під стенограму прийняти ці додатки до тексту законопроекту. Перше. У пункті 5 частини другої статті 4 після слів "суміжних прав" додати слово "та". Друге. Пункт 4 частини першої статті 19 замість слів "за рішенням суду" викласти в такій редакції: "за рішенням установи про скасування реєстрації у зв'язку з порушенням організацією колективного управління вимог цього закону". А також доповнити частину першу статті 19 новим абзацом такого змісту: "Рішення установи про скасування реєстрації може бути оскаржено в судовому порядку". Пункт 3 частини другої статті 19 замість слів "за рішенням суду" викласти в такій редакції: "за рішенням установи про скасування акредитації у зв'язку з порушенням організацією колективного управління вимог цього закону". А також доповнити частину другу статті 19 новим абзацом такого змісту: "Рішення установи про скасування акредитації може бути оскаржено в судовому порядку". У частині сьомій статті 19 слова "реєстрація та акредитація скасовуються на підставі судового рішення" замінити словами " установа має право скасувати акредитацію та (або) реєстрацію такої організації". Третє. Абзац другий частини другої статті 20 викласти в такій редакції: "Проекти попередніх тарифів визначаються на загальних зборах організації колективного управління та встановлюються у фіксованій сумі або у вигляді відсотків від надходжень користувачів (я підкреслюю, користувачів!), отриманих безпосередньо від використання об'єктів авторського права і (або) суміжних прав з врахуванням витрат платежів, пов'язаних з придбанням (набуттям) прав на такі об'єкти авторського права і (або) суміжних прав, чи відсотки від вартості обладнання і матеріальних носіїв, за допомогою яких можна здійснити відтворення об'єктів авторського права і (або) суміжних прав окремо для кожної категорії користувачів." Четверте. Частину сьому статті 25 "Порядок здійснення державного нагляду за діяльністю організації колективного управління" викласти в такій редакції: "У разі невиконання або неналежного виконання вимог, зазначених у попередженні установи і (або) продовження порушення вимог законодавства у сфері авторського права і (або) суміжних прав, зазначених у попередженні, установа приймає рішення про скасування акредитації та/або реєстрації такої організації та виключення такої організації з реєстру організацій колективного управління. Підставою для прийняття рішення про скасування акредитації організації колективного управління є також обґрунтоване звернення правовласників до установи про факти вилучення з управління акредитованої організації колективного управління значного обсягу майнових прав, що призвело до невідповідності цій організації критерію істотної репрезентативності, визначеному частиною сьомою статті 16 цього закону, а також звернення юридичної особи, щодо якої існують обґрунтовані підстави вважати, що вона відповідає критеріям, визначеним частиною сьомою статті 16 цього закону, та може виконувати функції акредитованої організації колективного управління у сфері, в якій здійснює колективне управління організація, щодо скасування акредитації якої подано звернення. У разі прийняття установою рішення про скасування акредитації до реєстру організацій колективного управління вноситься відповідний запис. У разі прийняття установою рішення про скасування акредитації та (або) реєстрації така організація виключається з реєстру організацій колективного управління. Інформація про скасування реєстрації та (або) акредитації розміщується на офіційному веб-сайті установи. Рішення установи про скасування акредитації та (або) реєстрації може бути оскаржене у судовому порядку." Є відповідні підписи під цим. Далі. Частину третю статті 12 доповнити новим абзацом третім такого змісту: "Організації колективного управління мають право виступати ініціаторами проведення концертів, творчих вечорів, інших культурних заходів, а також вносити відповідним державним органам пропозиції щодо проведення національно-патріотичних заходів з популяризації національних культурних творів". Є відповідний підпис. Від Кабміну. Пункт 7 розділу IV "Прикінцеві та перехідні положення" доповнити новим підпунктом наступного змісту: "В абзаці другому пункту 3 Розділу ІІ "Прикінцеві та перехідні положення" Закону України "Про внесення змін до деяких законодавчих актів України" № 1774-8 від 06.12.2016 слова та цифри "1600 гривень" замінити словами та цифрами наступного змісту: "прожиткового мінімуму для працездатних осіб, встановленого на 1 січня календарного року, починаючи з 1 січня 2017 року". Шановні колеги, інші пропозиції, які поступали від колег народних депутатів пана Курячого і пана Антона Яценка, ми при розгляді в першому читанні 7539 зачитаємо під стенограму. Дякую.

Пане Андрію, я не буду зловживати часом наших колег народних депутатів, тим більше, що я попередньо вже дав вам загальне спрямування цих законопроектів. Вони, дійсно, йдуть на виконання стандартів Ради Європи. Вони, дійсно, опрацьовані експертами Ради Європи, і в перерві ми з колегою Остапом Семераком поспілкувалися. У мене є навіть відповідний експертний висновок, я можу його представити для того, щоби ми були впевнені, що тут не йдеться про підміну якихось понять, а йдеться про суворе виконання зобов'язань України щодо забезпечення гуманізації в сфері пенітенціарної системи України. Один законопроект ми вже розглянули. І в цьому законопроекті ми чітко визначили і що є кримінальний проступок. І що це накладання дисциплінарних стягнень не може здійснюватися одноосібно, що має бути колегіально це рішення ухвалено. І ми продовжуємо в системній єдності розгляд цих законопроектів, і, зокрема, законопроект 2252а має назву "щодо гуманізації порядку і умов виконання покарань". В цьому законопроекті передбачено надзвичайно важлива інституція, яка раніше навіть не обговорювалася в українських реаліях, а саме громадський контроль за пенітенціарною системою. Раніше навіть потрапити на територію пенітенціарного закладу навіть для адвоката, не говорячи вже про звичайну людину, і навіть я був свідком, коли народного депутата на територію пенітенціарного закладу не пускали. Так от цей законопроект передбачає запровадження громадського контролю, передбачає посилення і чітке визначення тих прав, які мають бути захищені по відношенню до засуджених. Чітко визначає процедури, як реалізуються ці права. Тому, шановні колеги, якщо говорити коротко, то цей законопроект іде в розвиток тієї теми і цієї реформи в пенітенціарній сфері. Що стосується наступного законопроекту, я коротко дуже доповідаю, щоб не забирати час. Законопроект 2253а. Він фактично декларує свій зміст в самій назві. А саме: про внесення змін до Кримінально-виконавчого кодексу щодо удосконалення гарантій права засуджених на відбування покарання за місцем проживання до засудження або місце постійного проживання родичів. Шановні колеги, сьогодні, в умовах економічної скрути, дуже багато випадків, коли родичі не можуть відвідати засудженого, і фактично обмежується не лише право засуджених, але і права інших громадян, а, зокрема, родичів. А, враховуючи, що дуже багато сьогодні іде і передач, і допомоги для засуджених з боку родичів в умовах економічної скрути в країні, така європейська норма і такий європейський стандарт, він критично потрібен для запровадження в Україні. Наступний законопроект 2254а про внесення змін до Кримінального кодексу щодо гуманізації кримінальної відповідальності жінок. Ми в наших дискусіях навіть в комітеті цей законопроект окремо дуже серйозно обговорювали, комітет його підтримав. Але я буду з вами відвертий щодо цього законопроекту, коли ви будете ухвалювати це рішення. Тому що намагаюся чесно вам доповідати те, про що ідеться в змісті цих законів. Якщо до інших, ні в кого навіть не було застережень щодо цього закону, який передбачає скасування довічного ув'язнення жінок в Україні. Сьогодні це 24 жінки. Протягом тривалого часу кількість довічно ув'язнених жінок не збільшується. І європейські експерти, українські правозахисники рекомендували профільному комітету вийти з ініціативою скасування довічного ув'язнення для жінок. Це пов'язано з особливостями статі, це пов'язано з особливостями психології жінки. І це фактично пов'язано з тим станом кримінальної ситуації щодо жінок і тих злочинів, які передбачають довічне ув'язнення, що жінки – це не та категорія, яка має бути довічно ув'язнена. Нагадую, номер законопроекту 2254. Якщо хтось з колег з цього приводу буде мати окрему думку і буде окрему позицію мати, ми можемо це обговорювати. Я особисто підтримую цей законопроект і прошу вас теж його підтримати. Що стосується законопроекту 2255а, про внесення змін до деяких законів щодо удосконалення доступу до правосуддя осіб, які утримуються в установах попереднього ув'язнення та виконання покарань. Це окремий законопроект, який стосується людей, провина яких ще не доведена, яких ще не можна вважати злочинцями, але права людини вже щодо цих осіб порушені. Так от тут чітко, в цьому законопроекті виокремлено і прописано, в який спосіб має діяти і людина, і процесуальні особи, які проводять слідство щодо все ж таки гарантій прав людини в місцях попереднього ув'язнення. І, в принципі, стосується це і виконання покарань, коли йдеться про права. Записано цілий ряд процедур, записано ряд новацій. Хоча цей законопроект передбачає зміни до 537 статті і 539 статті кодексу Кримінально-процесуального. Стосується оскарження рішень дій чи бездіяльності адміністрацій і так далі. Далі, законопроект 2291а. Цей законопроект системний, цей законопроект охоплює дуже багато сфер. Він був у нас окремо розроблений і стосувався фактично як стандартів щодо утримання за ґратами людей. А саме, починаючи від кількості площі, яка має бути на кожну особу в камері, закінчуючи тими процесуальними правами, які стосуються і уже безпосередньо життя і перебування в пенітенціарній системі особи. Воно стосується, наприклад, таких очевидних, як для Європи прав, як право на телефонний дзвінок, право на листування, воно у нас було, але було обмежено суттєво. Тут ідеться про право користування Інтернетом, тут багато ідеться про права, зустрічі з родичами і так далі. Фактично те, що є нормою в країнах Європи, воно пропонується тут для запровадження в Україні. Ще раз нагадую, всі ці законопроекти були підготовлені з урахуванням і на виконання міжнародних зобов'язань України. На виконання тих застережень і зауважень, які робив нам Європейський комітет з запобігання тортур. І фактично сьогодні той день, який може додати кожному з нас як народних депутатів відчуття гордості за те, що ми є народними депутатами. В контексті виступу вчорашнього Віце-президента Сполучених Штатів, який говорив, що від кожного з нас багато залежить. В цей складний історичний момент люди очікують від нас не благих намірів, а конкретних, абсолютно чітких змін в житті кожного з громадян України. Ці законопроекти, я ще раз наголошую, це ті, за які жодному з вас не буде соромно, що ви за них голосували. Ви можете записати їх в скарбничку своїх успіхів. Я прошу всіх народних депутатів всіх фракцій, по-перше, зайти до залу, бо, на жаль, дуже мало людей присутні. А, по-друге, проголосувати "за", засвідчивши європейський вибір України. Дякую за увагу.

