Relevant speeches for theme healthcare_UA and topic 8

Шановні колеги, півтора року тому, у грудні 19-го року, ми з вами прийняли закон, який дав старт побудові системи трансплантації в Україні. Ми зробили більше посмертних трансплантацій, ніж за всю незалежність України, ми вже проводимо неродинні трансплантації кісткового мозку, які ми ніколи не робили у нас в Україні. Ми пересаджуємо серця, і наші пацієнти не їдуть на лікування за кордон, і всі трансплантації ми робимо безкоштовно для наших пацієнтів. Зараз, відпрацювавши півтора року у пілотному проекті, ми бачимо, що ще потрібно змінити, бо наша мета – трансплантаційна незалежність України. Зміни, які ми пропонуємо, є більш технічними. Ми даємо можливість зробити процедуру згоди на посмертне донорство зручною, давати прижиттєву згоду чи незгоду на донорство через електронні ресурси. Друге. Зміни до закону дають можливість удосконалити алгоритми підбору пари донор – реципієнт відповідно найкращого співпадіння за імунологічними показниками з урахуванням черговості. Трансплантація тканин. Ми прописуємо законодавчі підстави для гармонізації із євродирективами та виконання положень Угоди про асоціацію між Україно та ЄС. Ще один важливий момент. Ми даємо можливість долучати представників релігійних організацій до популяризації питання трансплантацій. Також даним законопроектом ми даємо можливість продовжити у 23-му році пілотний проект з трансплантації. Кожна зміна робиться для того, щоб система, яку ми почали будувати півтора року тому, працювала ідеально. Ми рухаємося до того, щоб українці перестали їхати за кордон. Ми розвиваємо як органну трансплантацію, так і трансплантацію кісткового мозку. І головне – ми знаємо як це робити. Прошу підтримати проект Закону 5831 за основу. Ми разом з вами дали старт трансплантації і зараз ми маємо дати можливість покращити цю систему. Тому, колеги, я прошу підтримати та проголосувати. Дякую.

Шановні колеги, дорогі українці! Сто днів назад в Україні нашими українськими лікарями була проведена перша трансплантація кісткового мозку від неродинного донора. Ще рік тому про це було годі і мріяти, а зараз в лікарні "ОХМАТДИТ" вже готуються до другої такої операції. До речі, при трансплантації кісткового мозку дата 100 днів є дуже важливою, бо зараз можна чітко сказати, що донорський кістковий мозок організм прийняв, операція пройшла успішно, і наш перший пацієнт – маленький хлопчик Назар буде рости здоровим. Колеги, я хочу подякувати саме в першу чергу вам! Бо ви у грудні підтримали мій законопроект 2457. Я вдячна вам за кожен з 320-и голосів. Ми разом дали старт трансплантації кісткового мозку в Україні. Зараз я знову звертаюся до вас із проханням. Для того, щоб трансплантація кісткового мозку була можливою, потрібно постійно наповнювати наш український реєстр донорів кісткового мозку. Маленького Назарчика врятував донор з Німеччини. Для нашого другого пацієнта донора знайшли теж за кордоном. Але є пацієнти, яким неможливо знайти донора зовсім. В Україні є дитина, якій не можуть і досі знайти донора. Може, хтось із нас чи наших близьких є саме тією людиною, яку шукають вже декілька місяців по всьому світу, бо вирішальним є співпадіння генотипів. Комбінації генів настільки складні, що наш шанс знайти донора у світовому реєстрі, де зареєстровано 35 мільйонів людей, лише 70 відсотків. Для українського пацієнта цей відсоток ще менший, бо у світовому реєстрі немає українців, а ми з вами генетично більш споріднені. Колеги, я хочу звернутися до вас із проханням долучитися до підтримки та популяризації донорства кісткового мозку. Бути донором не страшно і не боляче, бо трансплантація кісткового мозку – це трансплантація клітин, які беруть з крові. Це як звичайне донорство крові, але триває близько 4-5 годин і потім донор повністю відновлюється. А для того, щоб зареєструватися донором навіть не потрібно здавати кров, достатньо лише взяти мазок з внутрішньої поверхні щоки, після зразок відправляють в лабораторію і вносять ваші результати у реєстр. Наш реєстр потрібно наповнювати. Наш реєстр потрібно підтримувати і фінансово, бо це не державний благодійний фонд, який фінансується за благодійні кошти. Кожен потенційний донор коштує реєстру тисячу гривень. Долучайтесь до українського реєстру донорів кісткового мозку. Потрібно просто зайти в Інтернеті на сторінку благодійного фонду, реєстр донорів кісткового мозку та зареєструватися. Після цього ви отримаєте ось такий пакет, де зможете стати потенційним донором. Донорство – це найблагородніший прояв людяності і я впевнена, що наш парламент може це довести. Дякую вам.

Дякую. Власне, в Україні сьогодні проводиться лише 130 трансплантацій. Вони проводяться, і Закон про трансплантацію у нас є. Чого ж у нас нема? У нас немає баз даних донорів і реципієнтів, власне, немає механізму, який унеможливлює "чорну" трансплантологію, який унеможливлює несанкціоновану передачу органів чи систем. В цьому законопроекті зафіксовано, що система трансплантації буде розвиватися виключно на державному фінансуванні, тобто ніяких комерційних моментів, ніяких бізнес-структур, які будуть приймати в цьому участі, зафіксовано, що не може бути. Також в цьому законопроекті зафіксовано, що є люди, є групи людей, які не зможуть бути донорами. Це діти-сироти, це люди, особистість яких не встановлена, і це воїни, учасники антитерористичної операції. Таким чином, поставивши ці запобіжники, ми унеможливили ситуацію, коли "чорна" трансплантологія може стати ризиком в нашій країні під час війни. Хочу додати також, що сьогодні наша країна витрачає сотні мільйонів гривень щорічно на лікування пацієнтів за кордоном. За 10 останніх років витрачено було 12. вибачте, 2 мільярди гривень на лікування за кордоном. Тільки на цей рік заплановано 700 мільйонів. Таким чином, відправляючи наших дітей і людей за кордон на трансплантацію кісткового мозку по суті наша держава і наша система охорони здоров'я розписуються у власній неспроможності врятувати життя дітей тут в Україні. Чому сьогодні українські діти їдуть в Білорусію для трансплантацію кісткового мозку? Тому що наші лікарі не вміють це зробити. Це неправда. Наші лікарі мають всі навички для того, щоби робити це тут в Україні, і саме вони навчали білоруських лікарів для того, щоби розвинути цю систему трансплантології в Білорусії, яка, до речі, знаходиться під особистим патронатом Президента Білорусії. Так от. Чому сьогодні не проводиться трансплантація кісткового мозку від неродинного донора тут в Україні? Тільки тому, що не вистачає деяких паперів. І от наше завдання – зробити так, щоби закон було прийнято, для того, щоби міністерство профільне розробило всі підзаконні акти, щоби Кабінет Міністрів долучився до створення прозорої системи і тих баз даних, які можуть бути залучені також і до європейського співтовариства. Законопроект, як я вже наголосила, опрацьовувався комітетом майже 2 роки. Міністерство охорони здоров'я та уряд підтримують цей законопроект та вважають, що він відповідає вимогам міжнародного законодавства у сфері трансплантації та євроінтеграційним зобов'язанням нашої держави. При доопрацюванні цього законопроекту враховано майже вісімдесят відсотків наданих до законопроекту правок. Надано всього було 205 правок, з них: враховано – 167 враховано повністю – 46, враховано частково – 2, враховано редакційно – 119, відхилено 38 правок. Головне юридичне управління Апарату Верховної Ради України висловило деякі зауваження до законопроекту 2386а-1, що стосуються уточнення механізму надання згоди на посмертне донорство членам сім'ї та близьким родичам померлої особи, та компенсації донорам саме гемопоетичних стовбурових клітин, витрат, пов'язаних з донорством. З метою усунення висловлених зауважень комітетом проведено узгоджувальну нараду за участі представників депутатських фракцій, у яких також були зауважень до цих положень законопроекту, за результатами якої буде пропонуватися внести деякі уточнення до законопроекту. Також хочу наголосити, що. і повернутися, власне, до можливості України. Що дозволить нам зробити цей законопроект? У нас є тисячі людей, які прив'язані до такої процедури, яка називається гемодіаліз, це ті люди, у яких відмовились працювати нирки. У нас є ті люди, які внаслідок захворювання печінки.

