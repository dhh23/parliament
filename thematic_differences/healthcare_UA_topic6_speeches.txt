Relevant speeches for theme healthcare_UA and topic 6

Шановні колеги! "Тільки не йдіть з Авдіївки" – це слова української жінки до української армії; жінки, яка прийшла до наших солдатів після тижня обстрілів з "Градів" українського міста Авдіївка. Не пішли. Встояли. Вирівняли стратегічну ситуацію на фронті ціною життя кращих синів України, які віддали своє життя ради надії для мільйонів, заради нашої перемоги. Бо українська армія сьогодні стала надією для мільйонів наших громадян і не тільки в Донецькій і Луганській області, вона стала надією і для українців в окупованих частинах Донбасу і Криму, вона стала надією і щитом усієї вільної Європи і вона стала єдиною великою стіною, яка виділяє Європу від путінської орди. Тому в першу чергу хочу від імені всіх українців і від імені українського парламенту подякувати нашим воїнам, які зупинили окупанта. І дозвольте хвилиною мовчання пом'янути загиблих героїв. [[(Хвилина мовчання)]] Дякую. Український парламент – і я не раз на цьому наголошував – це парламент воюючої країни. Сьогодні на відкритті шостої сесії присутні іноземні дипломати. Я хочу окремо подякувати вам і народам ваших країн за ту безцінну підтримку, яку ми отримали у вільному світі в питанні санкцій щодо агресора і в питанні надання допомоги нашій країні у війні із варварами ХХІ століття – путінською Росією. [[(Оплески)]] Ми всі маємо усвідомлювати, що війна йде не просто в Україні, ця війна йде у центрі Європи. Путінська кривава російська рулетка – це виклик усьому цивілізованому світу. Агресія спочатку проти вільної Грузії, вбивство мирних громадян, жінок і дітей в Сирії, розв'язана війна проти України. Хто наступний в списку ошаленілого кремлівського вбивці? Тому сьогодні для українського парламенту питання оборони і безпеки стали безумовним пріоритетом. З початку сьомого скликання Верховна Рада України ухвалила 155 надважливих для оборони країни законів. Близько ста законів щодо соціального захисту наших воїнів, серед останніх надважливих законів – це Закон про Сили спеціальних операцій, ще один етап і крок для зміцнення безпеки держави. Також хочу наголосити, саме ця Верховна Рада України ухвалила всі подання Генеральної прокуратури щодо зняття недоторканності. Моя позиція як Голови Верховної Ради: всі подання у цих стінах мають підтримуватись. Я також хочу подякувати депутатам парламенту, які в складі делегацій доносили правду про російську агресію проти України на міжнародній арені. В умовах гібридної війни, в умовах тотальної російської пропаганди і дезінформації, на яку Кремлем витрачаються мільярди рублів, ця робота є безцінною. Сотні зустрічей було проведено народними депутатами із нашими закордонними партнерами. Продовження санкцій проти агресора, недопущення російської делегації в ПАРЄ – це результат також і нашої спільної роботи. Ще один важливий індикатор спроможності роботи Верховної Ради – це ухвалення всіх без винятку законів для отримання безвізу з ЄС, і ми це зробили в цьому залі. І в той же час, колеги, маємо визнати, що рівень недовіри до Верховної Ради на сьогодні є критичним, і це насправді є великою проблемою, яку ми маємо переосмислити і спитати, чому так? Я бачу дві причини. Перша з них пов'язана з низьким рівнем відповідальності наших колег і банальним бажанням не ходити на роботу. Ні я, ні будь-хто в цьому залі не зможе пояснити мільйонам українців, пенсіонерам, лікарям, вчителям, солдатам, чому в робочих день немає народного депутата на роботі? Ніхто не зможе пояснити, дивлячись в очі хлопців, замерзлих в окопі східного фронту, чому немає тебе на робочому місці в парламенті воюючої країни? Переконаний, як і більшість в цьому залі, відсутність депутата на робочому місці під час війни – неприпустимо. Просто підло. [[(Оплески)]] Я, як і вживав, буду вживати всіх заходів для підвищення дисципліни. Але, колеги, без переосмислення кожного своєї ролі і своєї відповідальності перед хлопцями на передовій нам буде важко повернути довіру суспільства. Немає часу на роботу в сесійній залі? Складайте мандати і займайтеся своїми приватними бізнесами. [[(Оплески)]] У нас більшість у залі дуже активних, дієвих, професійних депутатів. Але є ця частина, яка своєю відсутністю дисципліни приносить зневагу до найвищого законодавчого органу воюючої України. Давайте спільно з цим боротися. Друга причина – це спроба дестабілізувати парламент через внутрішньополітичну ворожнечу. Сьогодні уже твердо можна заявити: план, спрямований на дестабілізацію і параліч головного законодавчого органу країни, провалився. Парламент працює. Із усіма викликами, які стояли перед нами ми справились: ми не дозволили заблокувати і кинути Верховну Раду в прірву взаємопоборювання, бо ми не маємо морального права повторити помилки минулого. Бо формули "два українці – три гетьмани" це формула і технологія, яка нам нав'язується з Кремля, яка веде до одного: втрати незалежності. Як я і казав, пріоритет – питання оборони країни. Усі закони, спрямовані на захист проти російської агресії будуть у цьому залі першочергові, і вони будуть проголосовані. Ми маємо продовжити судову реформу. Продовжити реформу децентралізації, дерегуляції і ухвалення законів для малого і середнього бізнесу. Я переконаний, нам важливо в найближчий період оновити склад ЦВК. Після довгих дискусій я вірю, що найближчим часом ми це питання розглянемо і вирішимо. Ще одне питання надважливе – це наближення безпекового законодавства поля України до стандартів Північноатлантичного альянсу. Один з пріоритетів – гармонізація законодавства НАТО та України. І я підтримую ініціативу щодо референдуму про вступ у НАТО. Україна має стати важливою і невід'ємною частиною глобальної системи безпеки. У гуманітарному фронті. На минулій сесії ми ухвалили ряд надважливих гуманітарних законів. Фактично, законодавчо завершили процес декомунізації. Тисячі комуністичних ідолів сьогодні вже не отруюють національну пам'ять українців. Ми відновлюємо справедливість щодо української мови. Вступив в дію Закон "Про квоти для української музики в радіоефірі", який ми тут разом прийняли. Я переконаний, ця сесія парламенту не стане виключенням. Крок за кроком ми будемо повертати до життя нашу історію і нашу мову. Шановні колеги, ще ніколи Україна не мала такої боєздатної армії і такого рівня патріотизму. Сьогодні рівень мобілізації нації максимальний. Це відчувається і в окопах Світлодарської дуги, це відчувається в розтерзаній російськими "градами" Авдіївці, це відчувається в чергах, щоб здати кров для поранених бійців у Дніпрі і десятках міст Україні. Але і рівень відповідальності кожного з нас має бути максимальний. Я вірю, я переконаний, що на цій сесії ми зможемо продемонструвати високий рівень відповідальності, відповідальності депутатів воюючої країни. Дякую. Слава Україні!

Андрій Лозовой, Радикальна партія Ляшка. Шановні колеги! "Недоторканні ви наші", як любить казати геніальний прокурор Юрій Віталійович Луценко, як ніби він сам тут не був, як ніби він десь там з іншої планети до нас з'явився: чесний, непідкупний, без політичних мотивацій, юридично грамотний. У цьому залі, шановні колеги недоторканні ви наші, є достатньо багато фахових юристів, ніхто з них мені не може пояснити, що це таке. Називається воно поданням Генеральної прокуратури на притягнення мене до кримінальної відповідальності. Це вже третє подання персонально на мене, одне було від Шокіна, вже друге від вас, Юрій Віталійовичу, в даному випадку я рекордсмен, чим горджусь, внесу це обов'язково в декларацію. Це – макулатура, з юридичної точки зору – це сміття, це жодний юрист не може назвати поданням, фаховий, на відміну від вас Юрій Віталійович. Ви мені у звичній для вас фамільярній і зверхній манері сказали на засіданні регламентного комітету "вчись, розумнику". Я вам відповідаю: я вчуся, я студент II курсу юридичного факультету. Ви могли б теж поступити і вчитися. Я дуже просив би, щоб уважно послухали, хто не читав, має юридичний факт. От подання на притягнення депутата Лозового до кримінальної відповідальності. Провадження від 20.06-го, подання від 21.06-го. За один день розслідували справу щодо народного депутата. Це взагалі як? Це може зразу "без суда и следствия"? Далі саме подання. в самому поданні ви апелюєте до висновку ДФС і до рішення самого чесного і непідкупного Печерського районного суду, який ви, до речі, згадували тут з цієї трибуни. Конкретно рішення по мені в Печерському районному суді приймала суддя Литвинова, що є конфліктом інтересів: суддя Литвинова після суду над добровольцем, українським патріотом Володимиром Гроцковим, поручителем якого я був, як і ще десятків добровольців, суддя Литвинова написала на мене заяву в Національну поліцію. Розгляд справи нею щодо мене є конфліктом інтересів. А тепер, шановні колеги, я, користуючись нагодою, скажу, мабуть, те, що не є зовсім правильним, те, що не є з правової точки зору коректним. Але враховуючи, що виступали шановні колеги з різних фракцій і позафракційні і озвучували тези зі своєї політичної програми, можливо, на це право маю і я. У програмі Радикальної партії Ляшка чітко чорним по білому багато років написано "скасування депутатської недоторканності, скасування недоторканності суддів, можливість імпічменту Президенту, Закон про Тимчасові слідчі комісії". [[(Оплески)]] Ці тези були проголосовані першим з'їздом Радикальної партії 7 серпня 2011 року. [[(Оплески)]] на якому я, Юрій Віталійович, отримав партійний квиток 0000002, другий номер, другий партійний партквиток. Я цим горжусь, це є для мене цінністю, і я його вніс у декларацію. Фахові юристи обґрунтують вам будь-які, назвавши тисячі прецедентів по всьому світі, коли цікаві партійні квитки продавалися на аукціоні за достатньо великі суми. Я розумію, Юрій Віталійович, що для вас партійний квиток не може бути цінністю, бо ви кожні вибори йдете від іншої партії. Ви тут говорите, "недоторканні ви наші" про нас усіх, вийшовши рік тому з цього залу. Я хотів нагадати, Юрій Віталійович, ви 20, останні 20 років або сиділи в цьому залі, або працювали міністром чи Генпрокурором, або сиділи в тюрмі – ви більше нічим не займалися. Перший раз. [[(Оплески)]] Перший раз, Юрій Віталійович, ви обіцяли скасування депутатської недоторканності в 1998 році на. коли балотувалися по 152 виборчому округу в місті Рівне нашому разом рідному згадуваному. Ви це обіцяєте 20 років. Як вам не соромно? Ви сиділи в цьому залі, ви палець об палець не ударили для того, щоб скасувати депутатську недоторканність. До речі, Юрій Віталійович, на виборах 98-го року ви активно паразитували на достатньо авторитетній в Рівному людині, на вашій вчительці Тамарі Петрівні Шмеризі, ви чомусь про це забули. Тамара Петрівна дуже хвора, буквально вчора виписали з лікарні. Я вас по-людській прошу, подзвоніть їй, будь ласка. Тепер саме головне, теж хочу, щоб слухали фахові юристи. З бухти барахти ДФС саме визначило вартість задекларованого мною майно і на підставі цього звинувачує мене нібито Генеральна прокуратура у несплаті податку. По-перше, Юрій Віталійович, в цьому залі є двоє моїх колег, які ви звинувачували. яких ви звинувачували в тому самому. І по В'ячеславу Константіновському, і по Сергію Рибалці ви визнали, що такого, що це нічого нема, що це придумали ваші підлеглі і закрили ці провадження. Я закликаю вас знайти мужність і вибачитися перед В'ячеславом Леонідовичем, перед Сергієм Вікторовичем, ви були щодо них неправі, майте мужність вибачитися перед ними. А тепер ви на засіданні профільного регламентного комітету обґрунтовували ймовірну несплату мною податків, абсолютно висмоктану з пальця, перелік задекларованого мною майна, мовляв, якщо я задекларував, воно стільки коштує, я сам так вважаю. Юрій Віталійович, а чого тут не все моє майно? Чому тут немає, наприклад, партійного квитка? За вашою логікою, його теж треба сюди вносити і звинувачувати мене в несплаті податків по ньому. Так само, а серед того, що ви вважаєте, що я податок не сплатив, є картина Марка Греся, який, будучи достатньо відомим художником, не продавав жодного разу свої картини, двічі в житті дарував своїм друзям: мені і колезі Ігорю Мосійчуку. Вам судовий експерт на комітеті обґрунтував, що неможливо визначити вартість. Мосійчук в декларації, до речі, не вніс. Визначіться, будь ласка, кого треба за це судити: мене чи його. Наступне. Я як людина чесна вніс в декларацію все. Я взяв, шановний Юрій Віталійович, бо ви в чужому оці соринку бачите, а в своєму не бачите колоди, я взяв, Юрій Віталійович, вашу декларацію. По каналу ICTV в програмі "Інсайдер" ви з гордістю показували свою колекцію холодної вогнепальної зброї. Як людина, яка любить зброю, я вам, чесно кажучи, даже трішки позаздрив. Разом з тим, відкриваємо вашу декларацію, розділ "Рухоме майно". "Ювелірні вироби, ювелірні вироби, ювелірні вироби, пальто з хутром, шафа книжкова, сумка "Шанель", сумка "Діор"." Де зброя? Ви збрехали в своїй декларації. З цього приводу я хотів би, користуючись цією найповажнішою трибуною, звернутися до керівника Національного антикорупційного бюро пана Артема Ситника. Артем Сергійович, я прямо на комітеті підписав заяву про злочин, вчинений Генеральним прокурором Юрієм Луценком, який вказав в своїй декларації недостовірні дані. А тепер, шановні колеги, я прошу вас подивитися на ложу, де сидить генеральний прокурор. Ви нічого не помітили цікавого? Там сиділа ще одна людина: Спеціалізований антикорупційний прокурор Назар Холодницький. Назарій Іванович пішов, тому що, розслідуючи по мені провадження, Національне антикорупційне бюро його закрило. Немає ні підозри САП, немає ні підозри НАБУ, ні подання САП, Юрій Віталійович. Це ваша навколо юридична самодеятельность, те, що ви зробили це подання. Це є перевищення ваших службових обов'язків. Ви минулий раз. Ви тут згадуєте, хто де сидів, то я хотів нагадати, Юрій Віталійович, що ви сиділи за перевищення службових обов'язків. Я нікому не бажаю зла, я, Бог свідок, сьогодні поставив свічку за ваше здоров'я і по-християнськи вас уже пробачив, і попросив Бога, щоб дав вам мудрості. [[(Оплески)]] Знаєте, ви. Оставив, до речі, в Феодосійському монастирі біля ікони Миколи Чудотворця, біля якої висять дари цієї чудотворної ікони, в тому числі хрест з мощами, який подарував я. Шановні колеги, подивіться, я всяке в житті бачив, такого – ще ні. Експерти ДФС разом із слідчими Генпрокуратури оцінили вартість мощей в 121 тисячу гривень. Ви хоть Бога побійтеся, я розумію, що ви людина комуністичного виховання, але майте повагу до почуттів віруючих людей. Ви, до речі, коли я вас це спитав на комітеті, ви, Юрій Віталійович, сказали, що ви будуєте церкву в Рівному. Наша команда допомагає будівництву декількох храмів української церкви в місті Рівному. По жодній з них я не чув про якусь там допомогу від вас. І про те, що ви будуєте церкву, це стало новиною. Розкажіть, будь ласка, я, можливо, долучусь до будівництва, – яку ж церкву і де ви будуєте саме в Рівному? Тепер саме, саме головне. Тут колега Довгий вибачався за те, що голосував за призначення некомпетентного Генерального прокурора Юрія Луценка, Генерального прокурора без вищої юридичної освіти. Мені немає за що вибачатись. Нашій залізній команді немає за що вибачатися. Я взяв стенограму оцього голосування. Ми голосували "проти", тому що голосувати за Генерального прокурора без вищої юридичної освіти – це те саме, що віддати свою дитину на операційний стіл хірургу, який не вчився в медичному університеті. [[(Оплески)]] І наслідки, і наслідки всього цього ми зараз бачимо. Коли Генеральна прокуратура України, яку як державник шаную як інституцію, зганьблена і перетворена в цирк вашою і вашими підлеглими юридичною безграмотністю, коли чітко на обличчя видно політичну вмотивованість, коли ми говоримо про те, що треба знімати депутатську недоторканність, її треба знімати з усіх. Я за це не ховаюсь, я знаю, що я справу розвалю в суді, але я чітко розумію, нащо ви робите. Ви мстите Радикальній партії за нашу позицію, за те, що наша фракція одноосібно, одноголосно не голосувала ні за антиконституційний закон, який дозволяє обирати Генеральним прокурором особу без вищої юридичної освіти, не голосувала за ваше призначення. Не голосувала за ініційовані вами драконівські зміни до Кримінально-процесуального кодексу, проти яких виступила адвокатура, тому що вони дають тиранічні повноваження прокуратурі як системі і забирають права у захисту. Ми за це не голосували. Більше того, і наш лідер Олег Ляшко. І я особисто стояв на цій трибуни в день цього голосування і закликав колег: схаменіться, що ви робите. Багато, хто з вас зараз про це шкодує. Тому що Юрій Віталійович Луценко, який запутався на кого записаний будинок, в якому він живе, 850-метровий. Тому що ви сказали, що це ваш будинок. А в вашій декларації, Юрій Віталійович, написано, що його власником є Нарембік Степан Васильович 75 років, 12 років на пенсії, ваш тесть за сумісництвом. Далі. Юрій Віталійович, невже до вас досі не дійшло? Навіть сьогодні до Олега Ляшка і до мене підходили гінці домовлятися. Ті, щоб пан Олег прийшов до вас домовлятися. Ті, щоб я, за його спиною, до вас на поклон прибіг. Того не буде. Ніхто не буде з нашою залізною командою ніколи розмовляти мовою шантажа, чим ви і займаєтесь. Не на тих нарвались. Дякую. Слава Україні!

Шановний Володимире Михайловичу! Шановні народні депутати! Всі ми вже не перший тиждень є свідками подій, що відбуваються в місті Києві. Порушення громадського порядку призвели до протистоянь між учасниками акцій та правоохоронцями. За усіма такими фактами прокуратурою та правоохоронними органами відповідно до визначених законом повноважень проводяться перевірки у низці кримінальних проваджень, здійснюється досудове розслідування. Водночас розслідування подій 30 листопада та 1 грудня перебуває під моїм особистим контролем. Відомості про перевищення працівниками міліції владних повноважень під час масових заходів зранку 30 листопада на Майдані Незалежності того ж дня внесено до єдиного реєстру. Розслідування проводиться Головним слідчим управлінням Генеральної прокуратури України. У справі створено групу з найбільш досвідчених слідчих та процесуальних керівників. На даний час слідством з'ясовано, що протидія з боку окремих мітингувальників встановленню на Майдані Незалежності новорічної ялинки стала безпосереднім приводом для залучення правоохоронців. Підготовка площі до новорічних свят розпочалася задовго до масових акцій, а їх проведення значно ускладнило роботу комунальників. Керівництво Департаменту культури Київської міської державної адміністрації двічі письмово зверталося до столичної міліції щодо необхідності забезпечення охорони громадського порядку, зокрема при монтуванні ялинки. Саме на 30 листопада були заплановані основні монтажні роботи. До охорони громадського порядку за вказівкою начальника Головного управління міліції Києва Валерія Коряка у цей час були задіяні: його заступник – начальник міліції громадської безпеки Петро Федчук; начальник управління громадської безпеки в місті Києві Олег Мариненко, його заступники – Сергій Бойко та Сергій Карандюк. Починаючи з 24 листопада, Федчук щоденно розробляв розрахунок сил та засобів органів внутрішніх справ, у тому числі щодо дислокації внутрішніх військ та спецпідрозділів "Беркут" у столиці. Все було направлено на охорону громадського порядку. 29 листопада зіткнення мітингувальників з правоохоронцями на Майдані Незалежності мали місце, починаючи з другої половини дня. Зокрема всупереч рішенню окружного адміністративного суду міста Києва від 21 листопада "Про заборону зведення стаціонарних і пересувних малих архітектурних форм" учасники акції близько 16 години намагалися завести на площу обладнання для сцени. Працівники міліції на підставі зазначеного судового рішення не дозволили це зробити. У результаті виник конфлікт між учасниками акції та правоохоронцями, який тривав декілька годин. Близько 17 години активісти почали блокувати проїжджу частину, перешкоджати руху транспорту, провокувати правоохоронців. На той час на Майдані Незалежності лишалося близько п'ятсот осіб, з них біля сорока осіб – з обличчями, прихованими шарфами та масками. О 19 годині один із членів оргкомітету "Євромайдану" оголосив про закінчення заходів. Учасники акції демонтували сцену та біля 24 години вивели її з Майдану. О 23 годині 45 хвилин виникло протистояння біля автомобілів з обладнанням: один з учасників розпилив в обличчя правоохоронців сльозогінний газ. Слідчі органів прокуратури похвилинно, повторюю, похвилинно відновили порядок подальших подій. О 3 годині 51 хвилині для виконання робіт з прибирання території та монтування новорічної ялинки до площі прибув автотранспорт комунальних служб. Однак, агресивно налаштовані учасники акції на їх зауваження не реагували, почали штовхати комунальників, блокувати рух автомобіля, збивати встановлену огорожу. За таких обставин близько 4 години майстер ділянки комунального підприємства "Шляхо-експлуатаційне управління Шевченківського району" міста Києва звернувся до працівників міліції із заявою про вчинення правопорушення та проханням забезпечення належності умов праці. [[(Шум у залі)]] Там єсть активісти, будь ласка, ідіть і доповідайте своєму парламенту, якщо ви депутати. Будете перебивати. [[(Шум у залі)]] Я іще раз повторюю. Я іще раз повторюю, Генеральний прокурор на трибуні поважного законодавчого органу доповідає те, що установлено попереднім слідством, похвилинно. Це повторювати, чи ви чуєте? Тоді продовжуйте, чуєте те, що говорить Генеральний прокурор. Працівники міліції, що перебували на Майдані, звернулися до мітингувальників з вимогою звільнити територію для проведення комунальними службами монтажних робіт. Учасники акції на заклики правоохоронців не реагували. Це підтверджено відеозаписами, підтверджено відеозаписами та показами потерпілих і свідків. Тоді для забезпечення правопорядку керівництвом столичної міліції надано відповідне розпорядження підрозділам внутрішніх військ та "Беркуту", які були тимчасово дислоковані в центральній частині міста. О 4 годині 7 хвилин за безпосередньою командою начальника Управління громадської безпеки київської міліції Мариненка та його заступника Бойка розпочалося створення кордону для обмеження доступу на Майдан Незалежності. Працівники міліції продовжували через гучномовці пропонувати звільнити Майдан Незалежності. Однак, мітингувальники ніяк на це не реагували. О 4 годині 10 хвилин працівники підрозділу "Беркут" розпочали дії, спрямовані на витіснення мітингувальників з Майдану Незалежності. Зважаючи на активний опір з боку учасників акції, окремі працівники "Беркуту" розпочали індивідуально застосовувати спеціальні засоби. Одночасно підрозділи внутрішніх військ створили коридори безпеки для виходу людей. Під час витіснення з Майдану Незалежності частина громадян підкорилася вимогам правоохоронців та залишила площу через коридор безпеки. У той же час група радикально налаштованих мітингувальників почала кидати в працівників "Беркуту" каміння, скляні та металеві банки, палаючі палиці. Внаслідок було госпіталізовано 16 правоохоронців. Через таку поведінку мітингувальників працівники "Беркуту" вдруге застосували спеціальні засоби. Але треба констатувати, але потрібно констатувати, що рівень застосування сили до правопорушників з боку правоохоронців не відповідав небезпечності посягання та обстановці, що склалася. О 4 годині 22 хвилини витіснення громадян з Майдану Незалежності було завершено. У ході проведення цих заходів 35 активних порушників громадського порядку доставлено до Шевченківського райвідділу міліції. Стосовно 10 з них складено протоколи про адміністративні правопорушення. Що стосується попередніх результатів розслідування, вони вже добре відомі і вам, і громадськості. Проте, коротко поінформую. Слідство наразі працює у трьох основних напрямах. Це встановлення причетності і ступеню виновності, по-перше, керівництва та працівників підрозділу міліції особливого призначення "Беркуту". По-друге, встановлення державних посадовців, котрі мають відношення до прийняття певних рішень або навпаки до бездіяльності, що призвело до порушення закону і тих наслідків, які сьогодні маємо. По-третє, організаторів провокацій та безпосередньо тих осіб, які ці провокації здійснювали. На сьогодні допитано понад 20 осіб, в тому числі керівництво столичної міліції та Міністерства внутрішніх справ, працівників спецпідрозділу "Беркут". Призначено 57 судових експертиз. Вивчаються наявні відеозаписи. В результаті слідства знайшли підтвердження 88 заяв про спричинення правоохоронцями тілісних ушкоджень під час протистоянь 29-30 листопада. Всього було госпіталізовано двох осіб. Серед потерпілих: 7 – студентів, 2 – іноземці, 3 – неповнолітніх та 7 журналістів. Решта 70 – це повнолітні цивільні особи. За попередніми висновками службового розслідування Міністерства внутрішніх справ визнається, що в окремих випадках застосування заходів фізичного впливу та спеціальних засобів перевищувало міру, необхідну для виконання покладених на працівників міліції обов'язків і не зводилося до мінімуму можливості завдання шкоди здоров'ю правопорушників. На підставі отриманих доказів слідчими Генеральної прокуратури України чотирьом особам: Попов, Сівчук, Коряк, Федчук – вручено повідомлення про підозру у вчиненні кримінального правопорушення. Проте є об'єктивні чинники, які не дають можливість завершити розслідування у короткі терміни. Це значний обсяг матеріалу, що підлягає вивченню та дослідженню, неявка на допити потерпілих і свідків, у тому числі народних депутатів України і інші складності, що виникають при проведенні слідства. Незважаючи на зазначені чинники, правова оцінка буде надана кожному рішенню та кроку, що приймалися в ту ніч. Тепер про події 1 грудня 2013 року. Вони розпочалися мирною ходою між Михайлівською і Софіївською площами. Однак, близько 13-ї години, всупереч рішенню окружного адміністративного суду міста Києва від 30 листопада, демонстранти вирушили до вулиці Хрещатик та Майдану Незалежності звідки почали захоплювати адміністративні будівлі Київської міської державної адміністрації та господарського управління професійних спілок України. Крім того, на Майдані Незалежності група осіб незаконно заволоділа навантажувачем, що належить Дарницькому управлінню, шляхо-ремонтному управлінню, за допомогою якого вже на вулиці Банковій декілька разів намагалися протаранити та прорвати кордон військовослужбовців внутрішніх військ. З третьої до п'ятої години дня біля Адміністрації Президента радикальними групами організовано масові заворушення і посягання на життя працівників правоохоронних органів. У військовослужбовців кидали бруківку, запалювальні суміші, шумові гранати, інші предмети, їх били металевими ланцюгами, скло на шоломах заливали фарбою. Протягом всього часу правоохоронці, незважаючи на численні напади, не вживали жодних активних заходів. Загалом це протистояння тривало майже 4 години. Лише о 18 годині 43 хвилини працівники спеціального підрозділу "Беркут", використовуючи спецзасоби, вжили активних заходів до припинення незаконних дій. Зауважу, що відповідно до вимог статті 14 Закону України "Про міліцію" у разі виникнення загрози для життя громадян орган внутрішніх справ мають право застосовувати спеціальні засоби. Через 30 хвилин протистояння було припинено. За фактами зазначених подій біля Адміністрації Президента в Єдиному реєстрі досудових розслідувань зареєстровано два кримінальних провадження. Зокрема, органами внутрішніх справ, до підслідності яких відповідно до Кримінально-процесуального кодексу віднесені ці правопорушення, розслідуються провадження за фактами масових заворушень, посягання на життя працівників міліції, угону навантажувача та опору працівникам правоохоронних органів і умисного заподіяння їм тілесних ушкоджень. Крім того, правоохоронними органами розслідуються провадження за фактами насильства та опору працівникам міліції на Майдані Незалежності поблизу приміщення Кабінету Міністрів України та пам'ятника Леніну, опору та застосування фізичної сили стосовно державного виконавця, масових заворушень біля будівлі Київської міської державної адміністрації, замаху на заподіяння судді Шевченківського районного суду міста Києва тілесних ушкоджень. Як вам відомо, на цей час було встановлено 19 осіб, які брали участь у зазначених правопорушеннях, 8 з них вже визнали свою вину. Рішенням суду затверджено угоди про визнання винуватості та примирення. Це процесуальна дія уже зроблена і судом установлена. Стосовно одного справа розглядається прямо зараз в суді. Із 19 осіб, яких було заарештовано, на сьогодні звільнено вже 15. Під вартою залишаються 4 особи: Смалій – підозрюваний у замаху на заподіяння судді тілесних ушкоджень; Дзинзя, Кадура, Притуленко – затримані за фактами неправомірного заволодіння 1 грудня навантажувачем, масових заворушень та посягання на життя працівників правоохоронних органів поблизу приміщення Адміністрації Президента України. Також слідчими Прокуратури міста Києва розслідується кримінальне провадження про перевищення влади працівниками міліції та перешкоджання законній професійній діяльності журналістів. З'ясовуються обставини заподіяння мітингувальникам, в тому числі журналістам, тілесних ушкоджень. На цей час слідчими прокуратури проведено 220 допитів, вилучені та оглянуті відеозаписи і фотокартки, за якими проводяться впізнання. Призначено 42 судові експертизи. Надані доручення на встановлення свідків та очевидців подій, у тому числі працівників міліції, що перебували на місці подій. Унаслідок подій 1 грудня отримали тілесні ушкодження, загалом звернулися в медичні установи 220 осіб. У тому числі 119 працівників правоохоронних органів, 3 іноземці, 4 неповнолітніх, 7 студентів, а також 24 журналісти. П'ятеро журналістів, до речі, у подальшому відмовилися від проходження судово-медичної експертизи та статусу потерпілих. Прикро, проте незаконні дії продовжувалися і після 1 грудня, серед них: захоплення і силове утримання адміністративних будівель Київської міської державної адміністрації, Будинку профспілок; перешкоджання нормальному функціонуванню Кабінету Міністрів України; руйнування пам'ятника у місті Києві; спричинення тілесних ушкоджень працівникам правоохоронних органів. А також втручання у діяльність і тиск на працівників Генеральної прокуратури шляхом блокування входів до будівлі, судових органів, шляхом блокування Шевченківського районного суду, працівників правоохоронних органів шляхом проникнення до приміщення Управління про боротьбі з організованою злочинністю Головного управління Міністерства внутрішніх справ у місті Києві. Усього за період з 24 листопада до 14 грудня розпочато 40 кримінальних проваджень. 14 розслідуються органами прокуратури, 26 – органами внутрішніх справ і 2 справи – Службою безпеки України. Все це кримінальні справи по подіям від 29 листопада до 14 грудня по подіям в центрі міста Києва. Крім того, на Майдані Незалежності за час проведення акцій, неодноразово лунали заклики до насильницького захоплення державної влади. У зв'язку з цим слідчими Служби безпеки зареєстровано два провадження про вчинення групою осіб незаконних дій, спрямований на захоплення державної влади в Україні за статтею 109 Кримінального кодексу України. Також аналіз матеріалів розслідування свідчить, що до зазначених провокацій і правопорушень причетні члени радикальних угрупувань, які вже тривалий час діють під виглядом різноманітних громадських організацій, в тому числі спортивного напрямку. Вони відрізняються потужним фінансуванням, згуртованістю та веденням ідеологічної роботи щодо розповсюдження націоналізму і розпалювання міжнаціональної ворожнечі. [[(Шум у залі)]] На жаль, є випадок. [[(Оплески)]] На жаль. На жаль. Шановні депутати, матеріали, надані Генеральній прокуратурі від Служби безпеки України, у вас є право ознайомитися з матеріалами як народні депутати, і я попрошу керівника Служби безпеки України вас частково з ними ознайомити. І тоді, я думаю, сплеску від вас буде менше. Думайте за спокій в Україні. [[(Оплески)]] На жаль, на жаль, є випадок.

