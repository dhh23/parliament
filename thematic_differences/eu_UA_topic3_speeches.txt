Relevant speeches for theme eu_UA and topic 3

Шановний Володимире Борисовичу, шановні колеги, є декілька питань актуальних на сьогоднішній день, які обов'язково треба почати вирішувати на цьому тижні. Перше, закони про безвізовий режим. "Партія "Відродження" безумовно підтримує ці законопроекти, які спрямовані на те, щоб полегшити людям можливість і виїзду в Європу, мандрів в Європу, пошуків якихось можливостей в Європі. Але в той же час ми ще раз закликаємо провладну більшість уважно переглянути законопроекти і не робити спробу під виглядом законопроектів для безвізового режиму протягнути інші законопроекти, які не пов'язані з безвізовим режимом, а які посилюють повноваження правоохоронних органів по терору бізнесу, по тиску на політиків, по створенню умов для того, щоб викручувати останні жили з людей, які сьогодні існують в Україні. Друге. Ми закликаємо більшість фракцій, які сьогодні присутні в парламенті, один раз вирішити те питання, яке ви пообіцяли вирішити під час виборчої кампанії і до виборів. Ви сьогодні розвели бардак в центрі Києва. Зробили кучу тут майданів тарифних, не тарифних і так далі, замість того, щоб в парламенті один раз поставити питання на голосування і вирішити питання, щоб знизити тарифи для населення. Ми вимагаємо, ставте питання на голосування, хватить розводити бардак в центрі міста під урядом і так далі. Один раз голосуємо – і хай вся країна побачить, хто справді думає про те, як знизити тарифи, а хто думає про те, як на цьому попіаритись. Третє. Майже рік діяльності нового уряду. Майже два роки скоро буде новій владі. Була затверджена рік назад програма дій уряду, була затверджена коаліційна угоді. Давайте про аналізуємо, що зроблено за цей рік. Коаліційна угода, програма дій уряду виконана максимум на 20 відсотків. Ми вимагаємо, Володимир Борисович, звернутися до уряду, щоб надіслали нам роль і місце кожного міністерства і відомства по виконанню програми. Що зроблено? Хто винний в тому, що зірвано 80 відсотків корисних речей, які передбачені цією програмою? Мова іде про нову податкову політику, зменшення кількості податків, зменшення навантаження на заробітну плату. Мова іде про нову бюджетну політику, про нову продовольчу і аграрну політику, про нову політику діяльності правоохоронних органів, про нову судову систему і судову реформу. На жаль, практично всі ці пункти зірвані, ми не бачимо реформування, ми не бачимо ніяких перетворень в країні. Ми вимагаємо звіт кожного міністра, що він зробив за цей рік, і матеріали заздалегідь, щоби під час розгляду звіту уряду ми могли дати належну кадрову оцінку кожному міністру і керівнику відомства. Тому просимо це питання поставити перед урядом як нашу вимогу і внести матеріали до парламенту. І останнє. Дайте 10 секунд. І останнє.

Шановний Володимире Васильовичу, Шановні колеги! Абсолютно буде без перебільшення, якщо ми скажемо, що цей законопроект є європейським. І це так, бо це по суті абсолютно закладаються нові європейські стандарти в цій роботі. Я хочу подякувати двом попереднім доповідачам, оскільки вони, дійсно, зробили обґрунтовані висновки, і в цілому позиції збігаються. А все інше ми можемо доопрацювати до другого читання. Комітет з питань законодавчого забезпечення правоохоронної діяльності розглянув поданий народним депутатом України Віктором Швецем проект Закону про службу пробації. А також поданий Кабінетом Міністрів України альтернативний проект Закону про пробацію. Хочу вам нагадати, що питання пробації є однією з тих проблем, без вирішення яких реформа кримінального судочинства ніколи не запрацює. І наш комітет вже достатньо давно тримає це питання в полі зору. Ще в 2008 році після низки круглих столів та експертних зустрічей розроблено було і подано до парламенту закон народним депутатом України Швецем. Той законопроект став своєрідним тренувальним майданчиком, на якому відпрацьовувались різні варіанти запровадження системи пробації в Україні. Але основні ідеї, закладені в ньому, залишаються актуальним і сьогодні. Є низка об'єктивних причин, за якими законопроект Віктора Дмитровича Швеця приймати сьогодні складно, навіть попри всі його переваги. По-перше, абсолютно змінилася система органів виконавчої влади, всередині якої має працювати орган пробації. По-друге, прийнятий новий Кримінально-процесуальний кодекс. По-третє, змінилася навіть Конституція, коли її повернуто було до старої попередньої редакції. Так, законопроект (реєстраційний номер 1197) передбачає створення нової служби – служби пробації. В той же час, як урядовий орган при цьому пропонує використати ті напрацювання, які закладені в законопроекті Віктора Швеця, і формально виписати норми проекту відповідно до останніх змін у законодавстві. Урядовий проект закону передбачає створення системи органів пробації, яку встановлює центральний орган виконавчої влади та його територіальні органи. Тобто пропонується провадження моделі пробації у роботі існуючої служби – це кримінальної виконавчої інспекції, яку пропонується перейменувати в органи пробації та надати їй додаткові повноваження та покласти на неї додаткові обов'язки. Я вам скажу, мої колеги багато чого сказали з того, що в чому специфіка цієї служби. Справа в тому, що і до цього, дійсно, кримінальна виконавча інспекція виконувала подібні функції, але вони, перш за все, не використовували такий інструментарій, як суд, який суттєво повинен зробити все, щоб не порушені були права громадян, щоб був витриманий принцип рівності, незворотності покарання, але і додаткового контролю. Дуже важливо, що клієнти, які є клієнтами пробації, це особи, які притягуються до кримінальної відповідальності, щодо яких органи пробації готують досудову доповідь. І важливо, що в цій досудовій доповіді приймає участь і сам клієнт. Тобто він працює разом із органами державної влади. Яка мета, вже всі говорили. Мета – це застосувати всю систему соціальних, правових механізмів, щоб, врешті-решт, не було рецидивів повторення правопорушень, щоб ті, хто скоїли злочини, але уже відбувають покарання, і будуть приходити, виходити із установ виправних позбавлення волі, могли адаптуватися до життя, щоб вони малу підтримку в працевлаштуванні, в соціальних питаннях, в навчанні. Це таке стоїть завдання. Тому Головне експертне управління пропонує обидва законопроекти направити на доопрацювання. Але комітет вважає, що треба рухатись далі, є можливість доопрацювати урядовий законопроект до другого читання. Тому пропонуємо прийняти за основу і в подальшому доопрацювати цей законопроект, взявши за основу урядовий. Дякую за увагу.

Дякую. Шановні колеги, ми з вами маємо цей красивий європейський прапорець коло цього законопроекту і, очевидно, розраховували би на те, що він має забезпечити нам виконання ще однієї умови, яка була представлена Україні при наданні нам кандидатського статусу. Багато списів було розбито, розламано протягом дискусій, під час цих дискусій про цей законопроект. І, на жаль, не всі помилки чи не всі свідомі порушення права Європейського Союзу, які є закладені в цьому законопроекті, були прийняті в результаті тих компромісів, які ухвалені. На жаль, цей законопроект і далі розширює повноваження Нацради в такий спосіб, який не передбачений аудіовізуальною директивою Європейського Союзу. На жаль, цей законопроект обмежує доступ європейських медіа до українського ринку. На жаль, цей законопроект навіть при тому компромісі, який знайдений, щодо телеканалу "Рада", по суті, цементує державне медіа в Україні всупереч рекомендаціям Ради Європи ще 2005 року. І ми дуже тішилися у попередньому скликанні, коли нам вдалося створити суспільного мовника і вдалося максимально відійти від державного телебачення в Україні. Ви повертаєте нас в Советский Союз. Тому що телеканал "Рада" в такому вигляді ганебному, в якому він функціонує весь цей час, він не парламентський бюлетень. Якщо ми хотіли би мати реальний парламентський бюлетень, то ми би мали, по-перше, забезпечити повну трансляцію інформації, що відбувається у комітетах, у фракціях, у пленарному залі, а по-друге, у нас сьогодні з вами не вистачає грошей на нагальні потреби. Ми ходимо по світу і просимо на соціальні витрати, на зброю, на наші фінансові потреби, а ми з вами могли б зекономити і менше просити. Тому що телеканал "Рада" можна було б перевести просто в ютуб-формат, але ж ви не готові цього робити, тому що хтось дуже хоче використовувати це як засіб пропаганди. Україна – демократична держава. Українці відомі, для нас свобода – це наша релігія, і дійсно українці сьогодні бережуть і захищають свободу на фронті від російських пропагандистів, в тому числі і від російської агресії, від російських військових. То мені прикро, що ми в цій залі не спроможні захистити фронт демократичний всередині і ми робимо це наполовину. На жаль, цей законопроект також не враховує велику кількість інших показників, які передбачені цією директивою. Ми чуємо обіцянку, що окремо буде врегульований ринок реклами. Він абсолютно, директива, не передбачає ніякого регулювання виборчого процесу. І тому, слава богу, що достатньо було мудрості за кілька годин до розгляду цього законопроекту все-таки відмовитись від цього регулювання конкретно в цьому законопроекті, а перенести його до Виборчого кодексу. Колеги, нас будуть оцінювати в Європейському Союзі не тільки за тим, що ми записали в цей законопроект. Нас будуть оцінювати, наскільки на сьогодні, на жаль, залежна Нацрада буде реалізовувати ті речі, які записані в цьому законопроекті, і використовувати свої повноваження. Нас будуть оцінювати по тому, як Нацрада буде накладати лапу на незгодні онлайн-медіа. Я дуже застерігаю усіх нас, припинімо прикриватися фасадом євроінтеграції. Ми справді дорогою ціною платимо за цей шанс, ми не маємо права його змарнувати, а ми щодня намагаємося гратися в такі наперстки, і думаємо, що ми когось обманимо. Нас розглядають під дуже-дуже великою серйозною збільшуваною лупою. Перестаньмо робити помилки! Перестаньмо свідомо порушувати те, що завтра доведеться переробляти! І на завершення. Я хотіла би, може, просто трохи ознайомити залу з тим рішенням, за яке ви проголосували в липні місяці. В постанові йшлося про те, що при розгляді євроінтеграційних законопроектів вони ставляться на голосування для прийняття рішення в першому чи наступних читаннях після надання слова для виступу уповноваженому представнику Комітету Верховної Ради України з питань інтеграції до Європейського Союзу. Так от, жодної процедури, яка би мала визначати, хто саме від комітету представляє це рішення комітету, не вписано ані в законі, ані в цій нашій постанові. Ми в комітеті прийняли рішення, що ми почергово будемо представляти ці законопроекти. Але пан Голова вирішує, що якщо це представник "Європейської солідарності" і навіть голова комітету, то вона чомусь не має права цього робити. Я не потерплю такої.

