Relevant speeches for theme war_UA and topic 1

Михайло Цимбалюк, "Батьківщина". Шановні колеги, насправді по законопроекту 7251 в комітеті була створена робоча група. І я хотів би подякувати всім учасникам її, до якої входили народні депутати, представники Кабінету Міністрів, профспілки, роботодавці, представники громадськості. І ніби знайшли майже консенсус до завершення роботи робочої групи. І пропозиції були винесені на засідання комітету. Комітет рекомендував підтримати і проголосувати у другому читанні і в цілому. Але ми з Юлією Тимошенко, Вадимом Івченком і ще рядом народних депутатів від фракції подавали свої пропозиції. Як озвучив Голова Верховної Ради, 27 правок не були враховані. До завершення роботи робочої групи, в принципі, залишилися декілька проблемних питань, із-за яких фракція "Батьківщина" не може підтримати в другому читанні і в цілому, тому що цим законопроектом вносяться зміни до ряду законів, які будуть діяти і після завершення воєнного стану. Саме такі кроки, на нашу думку, загальної лібералізації трудового законодавства, що в умовах воєнного стану працівники і так поставлені у важкі умови праці, є неприпустимо. Наступна річ. За цим законопроектом передбачається виключити статтю 81 Кодексу законів про працю: право на щорічну відпустку у разі переведення на інше місце роботи за бажанням працівників, переведених на роботу з одного підприємства, установи чи організації, які не використали за попереднім місцем своєї праці повністю або частково щорічну основну відпустку і не одержали за нею грошової компенсації, щорічна відпустка повної тривалості надається до настання шестимісячного терміну безперервної роботи після переведення. Також виключається таку статтю, 83-ю, Кодексу законів про працю, що у разі переведення працівника на роботу в інше підприємство, установу, організацію грошова компенсація за невикористані ним дні щорічних відпусток за його бажанням повинна бути перерахована на рахунок того підприємства, куди він перейшов працювати. Також змінюється чинна норма статті 115 законів про працю та стаття 21 Закону України "Про відпустки", що заробітна плата працівника за весь час щорічної відпустки виплачується не пізніше ніж за три дні до початку відпустки. Норма в такій редакції: заробітна плати за весь час відпустки виплачується до початку відпустки. Те, що діє зараз. Якщо інше не передбачене законодавством або трудовим договором. Також виключається чинна норма статті 9 Закону України "Про організацію трудових відносин в умовах воєнного стану". Пропонують в такій редакції: працівники, які мають дітей (крім випадків, визначених статтею 8 цього закону), у період дії воєнного стану можуть залучатися за їхньою згодою до нічних і надурочних робіт, робіт у вихідні, святкові і неробочі дні, також направляти у відрядження. На завершення ще раз хочу сказати, що до другого читання те, що вдалося удосконалити, воно було зроблено за підтримки профспілок і роботодавців. На жаль, є ті речі, які я озвучив, які не дають нам підстави вважати, що цей законопроект у разі ухвалення буде збалансований, бо є, ще раз підкреслюю, норми, зміни трудового законодавства, які будуть діяти після завершення воєнного стану. Це неприпустимо. Це те, з чим ми боролися ще до оголошення війни Росією Україні. Ми вважаємо, що неприпустимо під час воєнного стану ухвалювати такі норми законів. Дякую.

Олег Ляшко, Радикальна партія. Нарешті, майже через два роки після того, коли законопроект про відновлення соціальних гарантій чорнобильцям був зареєстрований в парламенті, ми дійшли до того, щоб розглянути його в цьому залі. Знадобилося 3 дні, щоб фракція Радикальної партії блокувала парламентську трибуну. І я дякую всім народним депутатам, які підтримали нашу ініціативу про відновлення соціальних прав для чорнобильців. Це надзвичайно важливо особливо напередодні 32-ї річниці Чорнобильської катастрофи. Законопроект пропонує перерахувати пенсії чорнобильцям, відновити право на медичне, соціальне забезпечення, відновити харчування за рахунок держави, дітей у школах, які знаходяться у зоні постраждалої від радіаційного забруднення. Рішенням уряду Азарова в 2011 році чорнобильські виплати були переведені в ручний режим. Було з цього приводу два рішення Конституційного суду України, яким забороняється і передбачено, що у державному бюджеті мають бути вказані кошти на виконання чорнобильського закону. Але влада постійно вигадувала приводу для того, щоб не виконувати закон, мотивуючи тим, що немає грошей. Ми знаємо, де взяти гроші: треба припинити торгувати сировиною; перекрити контрабанду на митниці; перекрити корупцію в газовій енергетичній сфері; створювати робочі місця для українців; дати дешеві кредити для національного бізнесу – і тоді будуть гроші в українській економіці на виконання і чорнобильських, і всіх інших соціальних програм. Влада пішла по найлегшому шляху – скасувати дію чорнобильського закону. Тридцять два роки тому, коли мільйони людей, українці рятували і Україну, і світ від чорнобильської чуми, тоді ніхто не рахував ні грошей, ні те, в що це обійдеться. Сьогодні, коли ці люди в похилому віці, коли їм треба медична допомога, коли треба величезні кошти на лікування, на елементарні потреби, у них немає цих грошей. Те саме сьогодні. Вигадують усілякі пільги для учасників із зони війни на сході. Важливо не кількість пільг, а їх виконання, тому що коли держава обіцяє, вона має виконувати те, що обіцяє: і пільги чорнобильцям, і пільги ветеранам, і пільги батькам до догляду за дитиною, і всі інші соціальні програми. А інакше, коли голосують перед виборами, щоб дурити людей. Згадайте, афганці. Згадайте, діти війни, чорнобильці і інші категорії громадян. А потім, коли доходить до виконання, кажуть, немає грошей. Тому єдина можливість – це бути правдивими і справедливими. І тому розгляд цього законопроекту у Верховній Раді про відновлення соціальних гарантій для чорнобильців – це відновлення справедливості перед цими людьми, які ціною свого життя, ціною свого здоров'я захищали нашу країну, захищали весь світ. Сьогодні прийшов час відновити справедливість, повернути чорнобильцям те, що належить їм по закону, вони не просять нічого більшого, вони навіть не просять додаткових пільг, хоча на них заслуговують. Я закликаю парламент проголосувати за закон і відновити дію державних гарантій для чорнобильців. Оскільки це, фактично, останній пленарний тиждень перед трагічною річницею, 32-ю, Чорнобильської катастрофи, я ще раз хочу від імені фракції Радикальної партії подякувати мужнім чоловікам і жінкам, героям – рятувальникам, пожежникам, військовим, водіям, будівельникам – величезні-величезні маси людей рятували Україну і світ від "чорнобильської чуми". Багато, на жаль, із них уже немає, багато хто помер, а ті, хто залишилися, заслуговують на увагу, на повагу, на підтримку українського парламенту, українського уряду і української держави. Честь вам і хвала, шановні герої! Велика подяка, велика шана, ми пам'ятаємо вас ми вам щиро дякуємо, і ми зробимо все, щоби захистити ваші права на достойне забезпечення, на достойну пенсію, на достойну соціальну допомогу. Гроші є! Треба тільки дати їх тим, хто цього потребує, а не красти і виводити в офшорні рахунки. Відновлення справедливості – це голосування за цей закон. І я прошу голову парламенту оприлюднити в парламентській газеті "Голос України" список всіх тих народних депутатів, хто голосував за відновлення дії "чорнобильського закону" і список тих (не повертається слово сказать "народних") депутатів (це будуть "антинародні" депутати, хто не голосуватиме за цей закон) оприлюднити, ми розклеїмо на кожному стовбі. На кожному стовбі, дійдем до кожного села, і цей список "антинародних" депутатів, які не проголосують і не повернуть чорнобильцям пільги, ми доведемо до кожної сім'ї в Україні, щоб всі знали, хто грабує українців, хто служить владі, а не народу і справедливості. Закликаю парламент відновити справедливість, відновити правду, підтримати чорнобильців, подякувати нашим героям.

По-перше, треба поставити на голосування про підтримку поправок за номерами: 55, 162, 346, 358, 359, 380, 447, 649 - в редакції народного депутатаРябчина. І я хотів би зазначити зауваження від депутата Князевича з приводу того, що судовий збір буде скасований по відношенню до позовів до країни-агресора - Російської Федерації. По-друге, комітет пропонує підтримати пропозиції комітету, підготовлені за наслідками розгляду із зауваженнями Головного юридичного управління Апарату Верховної Ради, та внести до остаточної редакції законопроекту, а саме: до преамбули законопроекту. В абзацах 7 та 18 слова "беручи до уваги" замінити словом "підтверджуючи". В абзаці 11 слова "яка визнає" замінити словами "№ 72/199 від 19 грудня 2017 року, які визначають". В абзаці 15 та пункту 1 частини першої та частини другої статті 8, статті 9, пункту 2 статті 11 проекту слова "інші військові формування України" замінити словами "інші, утворені відповідно до законів України, військові формування". У статті 1 законопроекту слова "ефективний" виключити. До статті 2 законопроекту частини четвертої викласти в такій редакції: "Відповідальність за матеріальну чи нематеріальну шкоду, завдану Україні внаслідок агресії Російської Федерації, покладається на Російську Федерацію відповідно до загально визнаних принципів і норм міжнародного права". До статті 6 законопроекту у частині п'ятій слова "періодично інформує Верховну Раду України" замінити словами "в разі необхідності представляє Верховній Раді України спеціальну доповідь". Частину шосту викласти в такій редакції: "Україна не несе відповідальність за незаконні дії Російської Федерації чи її окупаційної адміністрації на тимчасово окупованих територіях в Донецькій, Луганській областях або за прийняті ними незаконні рішення". У статті 7 законопроекту відновити частину першу в редакції автора проекту: "Для забезпечення національної безпеки, зокрема державно-економічної, інформаційної, гуманітарної та екологічної відсічі і стримування збройної агресії Російської Федерації у Донецькій, Луганській областях органи сектору безпеки і оборони, інші державні органи і їх посадові особи здійснюють заходи для відновлення територіальної цілісності України, а також забезпечують комплексний розвиток безпекової, економічної, інформаційно-телекомунікаційної, соціальної, гуманітарної інфраструктури на територіях, прилеглих до тимчасово окупованих територій в Донецькій та Луганській областях, реалізують відповідно до документів стратегічного оборонного планування заходи зі зміцнення оборонних і безпекових спроможностей України". У зв'язку з тим частину першу і другу законопроекту вважати частиною другою і третьою. У частині другій слова "зобов'язати забезпечити захист прав цивільного населення та створити необхідні умови для його життєдіяльності" замінити словами "несе відповідальність за порушення захисту прав цивільного населення". У статті 8 проекту у пункті 1 частини першої після слів "Національної поліції України" доповнити словами "працівники закладів з охорони здоров'я". В пункті 2 частини першої після слів "бойових дій" виключити слова "з метою здійснення заходів забезпечення національної безпеки та оборони, відсічі і стримування збройної агресії у Донецькій і Луганській областях". Частину п'яту зробити окремою статтею. Після статті 9 законопроекту змінити відповідно нумерацію статей закону. У частині третій статті 8, у частині третій статті 9 законопроекту слова "Президент України" замінити словами "Верховного Головнокомандувача Збройних Сил України" у відповідних відмінках. Частину третю статті 9 викласти в такій редакції: "Командувач об'єднаних сил реалізує свої повноваження через об'єднаний оперативний штаб Збройних Сил України, повноваження командувача об'єднаних сил визначається положенням про об'єднаний оперативний штаб, яке розробляється Генеральним штабом Збройних Сил України та затверджується Верховним Головнокомандувачем Збройних Сил України за поданням міністра оборони". Доповнити законопроект після статті 9 новою статтею у такій редакції, стаття 10: "У разі розширення збройної агресії Російської Федерації за межі Автономної Республіки Крим та місто Севастополь, Донецької і Луганської областей для відсічі її стримування у будь-який час на будь-якій території, частині України залучаються і використовуються сили та засоби, передбачені у статті 8 цього проекту, в порядку, встановленому статтею 9 цього закону". У зв'язку з цим змінити відповідно нумерацію статей законопроекту. У статті 10 законопроекту частину другу викласти в такій редакції: "Командувач об'єднаних сил у разі реальної загрози життю за здоров'ю особам, які перетинають лінію розмежування, має право обмежити в'їзд цих осіб на тимчасово окуповані території Донецької, Луганської областей на період існування цієї загрози". У частині четвертій слова "допускається з дозволу командувача об'єднаних сил" замінити словами "може тимчасово бути обмежено на період проведення таких заходів командувачем об'єднаних сил". У частині шостій після слова "особи" доповнити словами "визначені статтею 8 цього закону". До статті 11 проекту у пункті 5 по всьому тексту виключити слова "у Донецькій, Луганській областях" та у підпункту 4 виключити слова "Російська Федерація", оскільки зазначені зміни пропонуються до законів загально-регуляторної дії, норми яких розраховані на регулювання не існуючих, конкретних, а типових майбутніх ситуацій, що можуть бути пов'язані із будь-якою частиною території України чи будь-якої іноземної держави. Підпункт 3 виключити, оскільки Закон України "Про Збройні Сили" вже містить аналогічну норму в статті 1.1. Підпункт 9 викласти в такій редакції: "Частину першу статті 3 Закону України "Про боротьбу з тероризмом" доповнити новим абзацом: "Антитерористична операція може здійснюватись паралельно і одночасно з відсіччю збройної агресії в порядку статті 51 Статуту Організації Об'єднаних Націй та/або в умовах запровадження воєнного чи надзвичайного стану відповідно до Конституції України та законодавства України". У пункті 8 слова "повноваження та" виключити. Комітет ухвалив висновок рекомендувати Верховній Раді даний проект Закону України за результатами розгляду в другому читанні прийняти в другому читанні та в цілому. Наголошую, що за результатами розгляду в другому читанні та в цілому пропоную доручити Комітету з питань нацбезпеки та оборони при підготовці його на підпис Голові Верховної Ради здійснити спільного з Головним юридичним управлінням техніко-юридичне доопрацювання. Прошу підтримати з правками під стенограму. Дякую.

