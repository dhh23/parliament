Relevant speeches for theme war_UA and topic 2

Шановні народні депутати, шановні гості Верховної Ради! Відповідно до статті 16 Регламенту Верховної Ради України кожному з вас надані інформаційно-аналітичні матеріали щодо основних напрямків законодавчої роботи парламенту сьомого скликання. Я зі свого боку хочу підвести підсумок під роботою того парламенту, який сьогодні ввійшов в історичне минуле. Верховна Рада сьомого скликання стала третім в українській історії парламентом, який передчасно завершив свою роботу через одностайну підтримку суспільства рішення про дострокові вибори. Парламент сьомого скликання складався з діаметральних протиріч: з одного боку, у 2012-2013 роках він був складовою частиною режиму Януковича, його підтримкою та опорою; з іншого боку, тут змогла викристалізуватися потужна європейська опозиція, яку Майдан уповноважив повернути країну на шлях розвитку та перетворень, на шлях верховенства права, на шлях до демократичної Європи. Фактично це було два різні парламента: Верховна Рада до Майдану та після Майдану. Ганебна підтримка диктаторських законів Януковича стала апогеєм рішень першого етапу діяльності парламенту. Домайданівський парламент разом з Януковичем і компанією з усією вертикаллю його виконавчої влади штовхав країну у безодню. Україна з кожним днем дедалі більше ставала схожою на авторитарну країну, де панує тотальне беззаконня, зневага до людського життя та безправ'я. Ресурси розкрадені, бюджет освоєний кланами, кредити виведені в офшори, а стратегічні підприємства незаконно привласнені або доведені до банкрутства. Прагнучи до необмеженої влади, Янукович у своїх законодавчих пропозиціях вийшов далеко за межі навіть тієї редакції Конституції, яку, порушуючи присягу, запопадливо відновили для нього судді Конституційного Суду України. Йшов наступ на демократичні засади організації влади у державі. Пропрезидентська парламентська більшість, забувши про свої конституційні обов'язки, за помахом однієї руки здавала парламентські повноваження Президенту, чим сприяла узурпації ним влади. Дійшло до того, що навіть проект бюджету країни мав формуватися тільки на підставі щорічних послань Януковича. При цьому роль Верховної Ради як вищого законодавчого органу країни, авторитет парламентських комітетів як важливої ланки законотворчого процесу були зведені до нуля. Новий етап в історії Верховної Ради України сьомого скликання розпочався з перемоги Революції гідності, з кінця лютого поточного року. Загроза шокуючої своєю підступністю агресії Росії проти нашої держави перекреслила мирне життя України та українців, а отже, змінила і саму сутність та політичне обличчя Верховної Ради. Після втечі Януковича та руйнації старої піраміди влади парламент залишився єдиним легітимним органом центральної влади в Україні. Верховна Рада у надскладній політико-правовій та соціально-економічній ситуації спромоглася взяти на себе усю відповідальність за стан справ в державі, сформувала нову парламентську більшість, новий уряд та прийняла вкрай необхідні законодавчі акти, забезпечивши життєдіяльність країни, загальнонаціональний спротив підступній військовій агресії Російської Федерації проти України. Саме парламент гарантував стабільний перехід влади в країні та проведення демократичних виборів Президента України, визнаних цивілізованим світом. У ситуації фактично неприхованої війни, розв'язаної регулярними військами Російської Федерації, парламент прийняв рішення про безперервність своєї роботи, аби забезпечити здатність миттєвої законодавчої реакції на розвиток подій та загальну ситуацію в країні. В Україні була відновлена боєздатна армія, створено Національну гвардію, добровольчі батальйони спецпризначення МВС, які зупинили ворога, звільнили частину нашої землі, окупованої російсько-терористичними військами. Наша величезна подяка захисникам України та в першу чергу добровольцям, які, не чекаючи призову, стали в. за нашу країну. [[(Оплески)]] Вічна пам'ять героям, які віддали життя за свободу, територіальну цілісність та єдність нашої держави! [[(Хвилина мовчання)]] Прошу, колеги, сідайте. Можна стверджувати, що працюючи в епіцентрі карколомних політичних процесів, постмайдановський парламент спромігся продемонструвати стабільну та результативну роботу. У порівнянні з попередніми сесіями Верховна Рада працювала на порядок результативніше. Отже, незважаючи на короткий період часу, Верховна Рада сьомого скликання увійде в історію як парламент доби великих викликів та перетворень в українській державності. Серед найважливіших рішень переформатованого парламенту: відновлення дії положень Конституції України, які були незаконно скасовані під тиском Януковича. Рішення парламенту про відновлення дії Конституції було прийнято на вимогу українського народу конституційною більшістю у 306 голосів, що забезпечило повернення до парламентсько-президентської форми правління. Разом з відновленням Конституції України були скасовані диктаторські закони, сфальшовані на вимогу режиму Януковича. У надзвичайно стислий для історії час український народ позбавився від сповзаючої у стан диктатури влади і завдяки Революції гідності виборов право на вільний демократичний розвиток та гарантував прискорення на шляху європейської інтеграції. У цілому за два роки своєї каденції Верховна Рада України розглянула 1915 проектів законів, з яких 371 було прийнято в цілому як закони. Серед значної кількості ухвалених законів та інших законодавчих актів під час останніх двох сесій хотілось би виокремити особливо знакові. Зокрема, це пакет законопроектів, прийнятих у зв'язку з необхідністю захисту держави від російського вторгнення. Насамперед, парламент оперативно вніс зміни до державного бюджету на поточний рік, значно збільшивши фінансування на оборону державу, ухвалив пакет законів, що забезпечили роботу правоохоронних органів та Збройних Сил України. Зокрема, ухвалений Закон про Національну гвардію України, а також низку законів, які врегулювали питання соціального захисту учасників антитерористичної операції та їх сімей. До не менш важливого законодавчого доробку Верховної Ради слід віднести ухвалені закони щодо виконання плану дій щодо лібералізації Європейським Союзом візового режиму для України, щодо реформування державного антикорупційної політики, реформи вищої освіти тощо. Окремо відзначу: прийняті парламентом закони України, що регулюють державну соціальну політику, зокрема, щодо захисту прав інвалідів, статусу ветеранів війни тощо. Також був прийнятий пакет антикризових законів, що дозволив уряду не допустити дефолту в Україні. Був ухвалений Закон щодо здійснення державних закупівель, а також закони, які забезпечують перехід України до європейських стандартів. Протягом четвертої сесії Верховна Рада України також прийняла низку законів, які врегульовують відносини у сфері господарської діяльності. Зокрема, це закони, що сприяють діяльності суб’єктів господарювання, скорочення кількості дозвільних документів та вдосконалення процедури їх видачі, а також обмеження втручання в діяльність суб’єктів господарювання. Протягом 10 років українська громадськість вимагала прийняття резонансного Закону про суспільне телебачення і радіомовлення, який нарешті було схвалено у квітні поточного року, що відкриває нові можливості до демократизації українського суспільства. Парламент сьомого скликання також прийняв закони про амністію політв’язнів та про відновлення прав кримськотатарського народу, законодавчо забезпечував роботу Кабінету Міністрів в умовах відновлення дії Конституції. Слід особливо згадати ухвалений пакет законів, що забезпечують боротьбу з корупцією, а також Закон України "Про відновлення довіри до судової влади", "Про очищення влади", що визначають процес люстрації чиновників, працівників силових структур, які сприяли узурпації влади, підриву основ національної безпеки і оборони України або порушенню прав і свобод людини. Нарешті парламент сьомого скликання ухвалив європейський Закон "Про прокуратуру", прийняття якого було зобов’язанням України перед Радою Європи з 1995 року. Стратегічним та вирішальним для країни стала синхронна з Європейським парламентом ратифікація Угоди про асоціацію між Україною та Європейським Союзом 16 вересня 2014 року. Це справжній прорив у нашому житті і водночас колосальна відповідальність для нового уряду і парламенту, які зобов'язані наповнювати реальним змістом процес європейської інтеграції України. Наша держава повинна стати рівною серед вільних демократичних країн Європи, щоб разом розвиватись в спільному європейському домі. Шановні народні депутати! Проведені 26 жовтня 2014 року вибори до Верховної Ради надали карт-бланш на реформування, модернізацію та демократичний розвиток України патріотичним проєвропейським політичним силам. Впевнений: урок цих виборів визначатимуть спрямованість і зміст діяльності новообраного парламенту. Разом з тим, на превеликий жаль, парламентські вибори у порівнянні з останніми президентськими не стали кроком вперед. Знову з'явились спроби фальшування результатів виборів та підкупу виборців. Напередодні виборів парламент вніс зміни до Кримінального кодексу України щодо посилення відповідальності за порушення виборчих прав громадян. Тому вкрай важливо, щоб ті, хто спробував незаконно впливати на волевиявлення наших громадян, понесли заслужене покарання. Пріоритетним та невідкладним для нової Верховної Ради стає питання прийняття нового виборчого законодавства, позбавленого рудиментів старої кланово-кримінальної системи. Верховна Рада України восьмого скликання має стати важливим вододілом між пострадянським минулим та європейським майбутнім. Вона має бути гідною наших громадян, які заплатили своїм життям за свободу, демократію та територіальну цілісність нашої країни. Новий парламент повинен забезпечити необхідні соціально-економічні зміни в країні, створення її потужного військового потенціалу, забезпечити умови для звільнення захоплених територій. У найкоротший термін повинен бути сформований новий професійний уряд, здатний працювати в надзвичайно складних умовах в країні, проти якої ведеться війна. У роботі новообраного парламенту мають зникнути назавжди такі явища як голосування за інших народних депутатів або нестримний популізм у словах і діях. У минуле має відійти факультативне відвідування сесійної зали, яка подеколи нагадувала напівпорожній кінозал. З 10-ої години ранку до 6-ої вечора у сесійному залі повинен бути аншлаг кожного пленарного дня. [[(Оплески)]] Народ обрав кожного з нас, щоб ми наполегливо працювали в ім'я великої України. Це треба доводити щодня своєю роботою в Раді. Загалом революційна доцільність у законотворчості має також залишитись у минулому. Зрозуміло, що практика ухвалень окремих законопроектів за основою і в цілому, хоча і була виправдана гострою небезпечних для країни викликів та необхідністю швидкого реагування ситуації, однак вона не спроможна в принципі забезпечити належну якість законів. Тому новообраний парламент має задіяти в повній мірі регламентні законодавчі процедури, покликані забезпечити належне прийняття якісних законів, яких вимагає суспільство. Це обов'язкова умова на шляху просування України до дійсно правової держави. Вже від перших рішень новообраного парламенту буде залежати якість всього законодавчого процесу. Перш за все йдеться про виважений і збалансований підхід до організації роботи Верховної Ради України, визначення переліку комітетів і сфери їх діяльності, формування порядку денного тощо. Сьогодні перед парламентом постає надзвичайно відповідальна місія, сповнена не тільки обнадійливістю, але і надзвичайною відповідальністю за країну. Ми можемо вписати в історію української законотворчості якісно нову наповнену змістом сторінку, ставши відповідальним парламентом, який забезпечить захист країни та народу, перетворивши Україну на сильну європейську державу. Будьмо гідними волі та довіри українського народу. Нехай Бог береже Україну. Слава Україні!

Шановні народні депутати! Шановні гості Верховної Ради! Я вітаю вас всіх з завершенням канікул та поверненням до праці. Саме до праці, на яку очікують наші виборці, чекає уся Україна, якої вимагає доба наступних відповідальних рішень. Сподіваюсь, ви погодитесь, що цього вимагає і наша корпоративна, професійна та політична честь. Бо згідно останніх соціологічних досліджень, населення України визнає авторитет Верховної Ради найнижчим, порівняно з іншими вищими гілками державної влади та суспільними інститутами. Сьогодні ми втретє розпочинаємо сесійну роботу. А незабаром мине рік з того дня, коли ми склали присягу народних депутатів на вірність Україні. Період нашого політичного учнівства залишається позаду. Попереду ж на нас чекає чотири місяці сесійної праці, яка має довести народові України нашу професійність, нашу політичну зрілість, масштабність нашого державного мислення та відчуття відповідальності за долю нашої держави. Ми відкриваємо третю сесію сьомого скликання у період, який визначить майбутнє України та її місце у світі на наступні десятиліття. Через три місяці Україна опиниться в епіцентрі політичного сюжету, який за його масштабами можна сміливо віднести до розряду геополітичних явищ. Наприкінці листопада у Вільнюсі буде підписуватися не просто пересічний міжнародний договір – Угода про асоціацію України з Євросоюзом, а буде визначена історія незалежної України в широкому європейському контексті. Рішень такого калібру, такої складності та доленосного характеру для подальшого розвитку держави Україна ще не приймала. Із наближенням вільнюського саміту наростатиме відчуття нашої відповідальності за наступні політичні рішення, чіткіше визначаться потенційні політичні, економічні, гуманітарні наслідки цих рішень. Досягнення реальної асоціації, запровадження європейських стандартів життя в Україні сьогодні залежить насамперед від нашої спільної роботи. У Брюсселі справедливо вважають, що зараз Верховна Рада відіграє вирішальну роль у тому, що підписання угоди про асоціацію стало можливим. Отже, прийшов час, коли Верховна Рада, її депутатський корпус мають врешті-решт наздогнати суспільство і Президента України та чітко усвідомити, для чого народ нас обрав та видав нам мандат приймати рішення в інтересах мільйонів людей. Тільки так ми зможемо відродити довіру народу до найвищого законодавчого органу влади, поновити повагу до звання "народний депутат". На минулій сесії ми змогли зробити впевнені кроки на цьому шляху, попри відомі політичні протистояння парламент прийняв 10 важливих правових актів в контексті наступного підписання Угоди про асоціацію. В ході третьої сесії на обговорення в парламенті чекає ще 7 законопроектів, прийняття яких необхідно для підписання Угоди про асоціацію України з Європейським Союзом. Наступні ж два місяця нам належить зосередитись на таких значущих законопроектах як реформування прокуратури, судової системи та вдосконалення виборчого законодавства, що є вкрай актуальний і необхідним в світлій побудові соціальної, правової, демократичної держави та громадянського суспільства. Реформуючись, Україна вирішує проблеми, породжені минулим та теперішнім часом, рухається до цивілізованого розвитку, демонструючи політичну зрілість та конструктивну роботу в ім'я України та українського народу. Шановні народні депутати, встановлення та розвиток України як демократичної, соціальної і правової держави, де людина визнається найвищою соціальною цінністю, а її права і свободи визначають головний зміст діяльності держави, об'єктивно вимагає продовження розпочатих Президентом України стратегій і реформ. Сьогодні програма президентських реформ "Заможне суспільства, конкурентоспроможна економіка, ефективна держава" є без жодної альтернативи єдино можливим ключем до успішної модернізації всіх сфер суспільного життя України. Це стратегія прориву суспільства в майбутнє, має спиратися на науково обгрунтовані підходи щодо визначення перспектив та пріоритетів розвитку системи законодавства України. Орієнтиром законодавчої діяльності парламенту має стати Щорічне послання 2013 року Президента України до Верховної Ради, де сформульовані основні пріоритет, цілі та завдання державної політики практично у всіх сферах суспільного життя, які потребують втілення відповідних законодавчих актів. Безперечно, вирішення цього завдання ключова роль має належати Верховній Раді як єдиному органу законодавчої влади, до повноважень якого належать визначення засад внутрішньої і зовнішньої політики, шляхом прийняття законів. Наголошую на цій обставині, тому що лише до І розділу проекту порядку денного третьої сесії, а це питання, які повністю підготовлені для розгляду на пленарних засіданнях, включено 494 документи. ІІ розділ, який охоплює законопроекти, що доручається підготувати і доопрацювати на розгляд сесії, включає майже вдвічі більше – 946 питань. Загалом за рахуванням альтернативних ми маємо опрацювати майже 1500 проектів законодавчих актів, що перебувають на розгляді у комітетах Верховної Ради України. Цей законопроектний масив є фактично нашим спільним боргом виборцями. Це той недоробок, який залишився нам у спадщину від другої сесії, внаслідок безкінечних протистоянь, в тому числі і силових та політичних чвар замість плідної роботи задля країни. Окремо зупинюся на проблемі, яка стала особливо наочною за таких умов – ролі та значення парламентських комітетів. Щоб додатково стимулювати спіх законодавчої роботи, я планую найближчим часом кілька ініціатив для підсилення законодавчої ролі постійних парламентських комітетів. Як відомо, закони про Регламент та про комітети Верховної Ради України чітко визначають провідну законодавчу, організаційну та контрольну роль комітетів. На мій погляд, усі ці три функції комітетів мусять бути перезавантажені та мобілізовані до максимуму. Парламентський комітет – це своєрідне парламентське сито, через яке мають відсіюватися неякісні та неактуальні законопроекти, це також неаналітичний центр ефективності практики застосування законів в Україні. Мусимо визнати, що доки ми не оптимізуємо роботу комітетів Верховної Ради, коефіцієнт корисної дії парламенту буде невисоким. Оскільки згідно з Конституцією України діяльність комітетів координує Голова Верховної Ради, я маю намір зокрема ввести в практику безпосередню участь Голови та його заступників в роботі відповідальних засідань основних парламентських комітетів. Назрів час піднести усю діяльність парламентських комітетів до того високого рівня та широких повноважень, які їм визначені Законом "Про Регламент Верховної Ради України". Шановні народні депутати, зупинюсь на першочергових напрямках, які вимагають максимальної мобілізації законодавчого супроводження з боку Верховної Ради. У сфері конституційного законодавства нам належить скорегувати виборче законодавство для забезпечення реальних політичних прав громадян України. На порядку денному також унормування деяких аспектів організації та діяльності органів державної влади, зокрема Кабінету Міністрів, Конституційного Суду України, Центральної виборчої комісії та місцевого самоврядування. Крім того, за окремою процедурою включення до порядку денного сесії ми повинні розглянути та прийняти рішення стосовно законопроекту про внесення змін до Конституції України щодо посилення гарантій незалежності суддів, який надійшов від Президента України і визначений до невідкладного розгляду Верховною Радою України. Актуальним також залишається проблема реалізації ряду інших положень Конституції України. Наприклад, це стосується законодавчого нормування права громадян збиратися мирно, без зброї, проводити збори, мітинги, демонстрації, а також обмежень щодо реалізації цього права. До пріоритетів третьої сесії Верховної Ради треба віднести і завершення роботи над законопроектами, прийнятими у першому читанні. Це, зокрема, проекти законів про внесення змін до деяких законів, які регулюють участь громадськості у формуванні та реалізації державної політики, вирішення питань місцевого значення, законів про внесення змін до ряду законів. Безумовним пріоритетом наступної сесії парламенту має стати законодавче формування відповідальної державної соціальної політики. Незважаючи на специфічні перешкоди планової роботи другої сесії, Верховна Рада досягла суттєвих напрацювань, законодавчо забезпечила реформи основних сфер соціального розвитку, обслуговування систем пенсійного страхування та соціальної підтримки. За нашими підрахунками, на розгляд третьої сесії підготовлено 18 законопроектів, чітко вираженого соціального спрямування. Головний напрямок у цій сфері створення правових передумов для забезпечення добробуту громадян на достатньому життєвому рівні, для справедливого розподілу суспільного продукту, всебічного розвитку особистості. І сьогодні на цьому наголошував в своєму виступі Президент нашої держави. Отже, без виваженої, законодавчо визначеної стратегії зростання добробуту громадян неможливо буде подолати соціальну нерівність, досягти консолідації суспільства, створити правовий фундамент системної соціальної реформи, сформувати організаційну структуру та механізм запровадження її в життя – наш законодавчий обов’язок перед українським суспільством, потенційний внесок парламенту в реалізацію соціальної стратегії Президента України. Третім невідкладним блоком законодавства в період нової сесії має стати подальше вдосконалення фінансового законодавства, яке регулює суспільні відносини в сфері бюджету, оподаткування та банківської діяльності. Безперечно, перший напрямок – це своєчасне та повноцінне законодавче забезпечення бюджетного процесу, прийняття головного фінансово-економічного документу країни на наступний рік. Ми просто не маємо права, як це бувало раніше, втопити в безплідних політичних дискусіях час на прийняття Закону про бюджет на 2014 рік, що негативно позначиться на подальшому реформуванні країни. Не думаю, що є потреба далі коментувати цю істину, оскільки всім зрозуміло, що бюджет та збалансовані бюджетні стосунки є основою економічного розвитку країни, каркасом економіки в наступному році. Наголошу лише на законодавчих ініціативах у бюджетній сфері, які мають пріоритетне значення. Це питання удосконалення порядку здійснення зовнішніх запозичень, упорядкування положень про надання державних і місцевих гарантій з метою забезпечення параметрів боргової безпеки країни. Серед ініціатив у галузі податкового законодавства на першому місті мають бути пропозиції щодо спрощення процедур адміністрування податків, своєчасного корегування положень Податкового кодексу України для створення податкових стимулів загального економічного зростання. Актуальною залишається проблема законодавчого забезпечення стабільності банківської системи України. Отже нам належить систематизувати законодавство про банки і банківську діяльність. Погодьтесь також, що на законодавчому рівні треба й далі посилювати громадський контроль та прозорість процедур державних закупівель. Кричущою проблемою залишається потреба запровадити прозорий механізм формування економічно-обґрунтованих тарифів на житлово-комунальні послуги для усіх груп споживачів. Нинішня система тарифоутворення в електроенергетиці передбачає перехресне субсидування одних споживачів іншими, що призводить до негативних наслідків для економіки в цілому. З огляду на гостроту енергетичної проблеми країни нагальну потребу раціонального використання та економії енергоресурсів, розбудови нашої енергетичної незалежності, ми мусимо на законодавчому рівні розглянути та прийняти ініціативи в інтересах розвитку альтернативних джерел енергії. Шановні колеги, вважаю, що третя сесія сьомого скликання парламенту отримає особливу високу оцінку в населення України та міжнародних експертних кіл, якщо зможе завершити реформування кримінального та кримінально-процесуального законодавства країни. Я не буду розшифровувати, ми вже говорили по цих питаннях. Кілька слів про законодавство гуманітарної сфери, яке також вимагає оновлення і нашої уваги. Насамперед йдеться про сферу вищої освіти, культури, про законодавство з питань охорони здоров'я, у тому числі про чітке визначення прав пацієнтів та медичного персоналу з урахуванням найкращих світових практик. Україна вступає в часи відповідальних державницьких рішень та високих очікувань. Суспільство чекає на вирішальні зміни, на позитивні результати законодавчо закріплених економічних та соціальних реформ, на прямий діалог з владою, на помітне покращання життя українського народу, на нові європейські перспективи нашої держави. Нам залишається з вами, шановні народні депутати, єдиний шлях поліпшити думку про себе серед виборців, бути гідними їх очікувань та сподівань, бути достойними нашого народу. І відтак Верховна Рада повинна стати поважною та дійовою, законодавчою опорою усієї політичної системи України. Дякую за увагу.

Шановні колеги! Сьогодні завершує свою роботу дев'ята сесія Верховної Ради України восьмого скликання. Я нагадаю, як багато хто скептично ставився до цієї сесії, переконували: "Ця осінь буде напередодні виборів, виборчий рік і роботи в парламенті не буде". І ми це чули від багатьох. Але завжди, коли ми збиралися і говорили про речі державні без політики, я наголошував про високий рівень відповідальності усіх народних депутатів, незалежно від того, в якій фракції вони знаходяться. І наша відповідальність дозволила зробити сесію справді історичною. Спочатку наведу тільки статистику. Протягом сесії було прийнято 140 позитивних рішень. З них 75 законів в цілому, включаючи і щойно підписаний мною закон. Прийнято в першому читанні 20 законопроектів і 45 постанов Верховної Ради України. Це статистика. Це просто цифри. Але за кожним з тих законів стоїть цілий напрям, стоять долі людей і найголовніше – стоїть доля держави. Я хочу нагадати про головні з тих законопроектів, які ми розглядали на цій сесії. Перш за все, звичайно, для українського парламенту,парламенту країни, яка бореться за незалежність і яка стримує російську агресію, це були питання національної безпеки і оборони. 6 грудня 18-го року нами був прийнятий ініційований Президентом України Закон "Про припинення дії Договору про дружбу, співробітництво і партнерство між Україною і Російською Федерацією". Це політичний крок, який підтверджує незворотність незалежності та суверенності нашої країни та євроатлантичний вибір. Таким чином, український парламент поставив крапку у дискусії про поточний стан українсько-російських відносин. Одним з наших головних завдань цього парламенту і моїм як Голови Верховної Ради України є забезпечення незворотності курсу України на членство в НАТО і ЄС. І тому український парламент ще в 17-му році 8 червня на законодавчому рівні змінами до закону вніс позицію, що членство в НАТО і ЄС є нашою ключовою позицією. Але нам було важливо не дати жодного шансу, навіть мрії про реванш. Тому що ми пригадуємо, хто був в цьому залі в 10-му році, коли протягом 5 хвилин, протягом 5 хвилин з Закону України "Про засади зовнішньої і внутрішньої політики" були зняті всі згадки про НАТО. Одним голосуванням, одна людина підняла руку – і був змінений курс всієї держави. Тоді все було дуже просто: тут стояли бойовики, одна людина піднімала руку, і голосували хто за кого міг або руками. Ті, які сьогодні вчать нас про процедуру, про Регламент. Де вони тоді були, коли руками приймали рішення в залі і вважали свої рішенням чинними? Щоб не допустити більше, наголошую, навіть надії і мрії якоїсь про реванш, ми підтримали ініціативу Президента, щоб курс на НАТО і ЄС був закріплений в Конституції України. Двічі ми голосували в залі, 311 народних депутатів проголосували "за". І ми вже отримали позитивне рішення Конституційного Суду. І тепер необхідно 300 голосів, щоб ми змогли втілити в життя і внести в Конституцію України цей важливий державницький крок. І я впевнений, це буде одне з тих питань, з якого ми розпочнемо нашу наступну сесію Верховної Ради України. Хочу також наголосити, коли на початку сесії я був перед вами і пропонував план, я говорив про те, що нам дуже важливі закони, необхідні для виконання Угоди про асоціацію між Україною і ЄС. Не просто ці закони проходили. Пригадуєте, вчора був один з них, на жаль, ми не змогли об'єднатись навколо нього, але, тим не менше, цілий ряд надважливих законів ми змогли прийняти на цій сесії. З тих законів, які необхідні для виконання Угоди про асоціацію з ЄС, було 11 прийнято в цілому і 5 було прийнято за основу. І я запевняю і напевно всі зі мною згодні, що цей напрям залишиться одним ізпрерогативних напрямків нашого парламенту і на наступну сесію. Також головним пріоритетом українського парламенту була підтримка українських Збройних Сил. Я нагадаю вам: закони, які довго обговорювались, ми на цій сесії змогли прийняти [[(Оплески)]]. Я нагадаю: Закон про прилеглу зону, який об'єднав весь парламент, який довго був у обговоренні, але ми змогли об'єднатись і прийняти його. І він вже діє як закон, який дозволяє нам використовувати Збройні Сили України більш ефективно, особливо на Азовському морі, де минулого року ми були свідками агресивного акту Російської Федерації і російських збройних сил проти українських військових. Я хочу нагадати гарний день, коли ми спільно тут затвердили зміни до статуту і ввели привітання "Слава Україні!" в українській армії за ініціативою Президента [[(Оплески)]] Слава Україні! Героям слава! Звернення "пане" до українських офіцерів, "пане полковнику", як в нашій традиції сторічної давності – це вже є закон, це прийнято українським парламентом, це спільна робота і Президента, і уряду, і українського парламенту. Я хочу нагадати, що цього року і на цій сесії ми законом встановили рівні можливості жінок і чоловіків під час проходження військової служби у Збройних Силах України та інших військових формуваннях. І це теж важливий крок українського парламенту. Ми прийняли Закон України про внесення змін до деяких законів України щодо підвищення соціального захисту військовослужбовців. Вперше в історії України ми створили Міністерство у справах ветеранів і призначили міністра у справах ветеранів ІринуФріз. І це теж новий етап роботи спільної і уряду, і українського парламенту. Ми прийняли для армії багато і символічних кроків. І я хочу привітати з нашим рішення про надання бригаді литовсько-польсько-української імені гетьмана Костянтина Острозького. Це міжнародне формування, і це була ініціатива парламентська Міжпарламентської асамблеї "Україна-Польща-Литва", і вона реалізована, і великий український князь сьогодні є символом спільної нашої військової бригади. Я хочу нагадати, що, власне, на цій сесії ми прийняли один з перших законів, який необхідний для імплементації масштабного Закону "Про національну безпеку і оборону", який ми прийняли на попередній сесії. І Верховна Рада України підтримала Закон про внесення змін до деяких законодавчих актів України щодо здійснення закупівлі продукції і робіт, і послуг оборонного призначення, які дозволить Міністерству оборони України напряму закуповувати імпортну військову продукцію. Але дуже важливо – ухвалення цього законопроекту відкриває для України доступ до 250 мільйонів доларів, виділених США на допомогу Україні. Я нагадаю ще один Закон про протимінну діяльність, як довго ми навколо нього працювали. Я хотів би і комітет, і робочу групу привітати з тим, що ми змогли на цій сесії вийти на прийняття кінцевого рішення і залучити величезну кількість наших міжнародних партнерів до розмінування тих територій, які були сплюндровані російським агресором. І це теж був один з важливих кроків на цій сесій і з важливих кроків і підтримки українських Збройних Сил, і наших побратимів, громадян на сході України, які і сьогодні кожного дня потерпають від російської агресії. Також хочу зазначити, що важливимбезпековим законом на цій сесії - це було внесення змін до Кримінального і процесуального кодексів України щодо відповідальності за незаконне перетинання державного кордону. І Україна посилила відповідальність за порушення кордону, тим зробивши більш сильний і потужний захист українського кордону в час російської агресії. Але, без сумніву, однією з найвизначніших подій цього року, яка вже посіла своєвіхове місце у вітчизняному літописі, є отримання Томосу та створення єдиної помісної Православної Церкви України. [[(Оплески)]] Століттями крізь вогонь і кров український народ йшов до цієї події, щоб у своїй хаті була не лише своя правда і сила, і воля, а і своя незалежна, вільна віра. І питання автокефалії, яке я не раз наголошував, на моє переконання, є також і питанням національної безпеки. Я хочу нагадати, про це не так часто згадують, що, власне, український парламент розпочав цю ініціативу. Я нагадаю той день, 16 червня 16-го року, коли ми прийняли Постанову про звернення Верховної Ради України до ЙогоВсесвятості Варфоломія щодо надання автокефалії Православній Церкві в Україні. Тоді в цій постанові, яку підписали більшість голів фракцій українського парламенту, ми подетально розписали весь той шлях, який Україна і пройшла за тих 2 роки. І я хочу від імені і парламенту подякувати Президентові за його потужне включення в цей процес, за те, що ми змогли вийти на кінцеве рішення. Хоч маємо розуміти, Воля Божа була найбільшою нашою допомогою на шляху до цього історичного рішення. [[(Оплески)]] 19 квітня 18-го року Верховна Рада прийняла Постанову про підтримку Звернення Президента. 18 жовтня 18-го року, власне, Верховною Радою України був ухвалений Закон "Про особливості користування Андріївською церквою Національного заповідника "Софія Київська". 20 грудня 18-го року прийнято Закон України "Про зміни до статті 12 Закону України "Про свободу совісті та релігійні організації". І буквально зараз я підписав, напевно, заключний закон на цьому непростому і довгому шляху - щодо підлеглості релігійних організацій та процедури державної реєстрації релігійних організацій зі статусом юридичної особи. Завдяки наполегливій спільній діяльності українського суспільства, українського духовенства та української влади здійснилася віковічна мрія – мати в Україні незалежну православну церкву. Без перебільшення, після здобуття незалежності це найбільш ключове рішення української держави і української влади. Шановні колеги, ми вже ввійшли в завершальний етап 2019 року - року, коли будуть вибори і Президента України, та єдиного законодавчого органу України – Верховної Ради. І український парламент, нагадаю, завжди був запорукою та форпостом стабільності в державі. Хто пригадує час Помаранчевої революції, власне, парламент тоді був фундаментом, який забезпечував стабільність в країні, чи під час Революції Гідності, коли з країни втекли всі чиновники, власне, український парламент був запорукою і демократії, і стабільності в українській державі, і тому і відповідальність на нас найвища. І я вважаю надзвичайно важливим рішенням, що на цій сесії ми змогли кардинально оновити Центральну виборчу комісію, як не намагалися зірвати цей процес. Ми як український парламент зробили все можливе, щоб нового Президента, щоб нову Верховну Раду, президентські вибори контролювала нова Центральна виборча комісія, а не та, яка була затверджена в період Януковича. Я хочу нагадати, що, власне, за моєю ініціативою була проголосована Постанова про призначення чергових виборів Президента України, щоб ні в кого не виникало сумнівів: український парламент, українська влада буде йти згідно Конституції і вибори Президента України відбудуться у визначений Конституцією термін. І я вважаю, що ми повинні цей рік пройти так само відповідально, як проходили і попередні роки, і я вірю, і я переконаний, так і буде. Шановні колеги, ми цієї сесії маємо своєрідне досягнення: ми прийняли український бюджет найшвидше за весь період української державності. 23 листопада був прийнятий український бюджет, і це дало змогу місцевим громадам ще до Нового року прийняти власні бюджети, і це наслідок плідної і системної співпраці українського парламенту і уряду. Я хочу подякувати уряду, всім міністрам, які проводили активну роботу, і всім депутатам за долучення до цього процесу. На цій сесії, колеги, Верховна Рада України долучилась до відновлення історичної справедливості і процесу декомунізації. Хочу нагадати ще один важливий день, коли ми схвалили Закон про посилення соціального захисту учасників боротьби за незалежність України у ХХ столітті і надали бійцям УПА статус учасників бойових дій [[(Оплески)]]. Напевно, багато, хто в цьому залі усвідомлює важливість цього рішення для тих, хто ще лишився живим, хто із зброєю в руках воював за Україну в лавах УПА чи Бульби-Боровця, усіх збройних формувань, які боролися за Україну. І надання статусу їм учасника бойових дій – це відновлення дуже великої історичної справедливості, це, напевно, одне з тих рішень, яким має гордитись український парламент. Я нагадаю вам, ми перейменували і продовжили декомунізацію. З Кіровоградського району сьогодні є Кропивницький район, і це рішення Верховної Ради України. Ми розпочали процес перейменування Кіровоградської області, і я впевнений, на наступній сесії ми довершимо процес перейменування Дніпропетровської області. 18-й рік був надзвичайно наповнений подіями, і це був історичний і успішний для України рік. Наступний рік для нас також надзвичайно відповідальний. Я переконаний, що український парламент буде працювати, незважаючи на всі намагання Російської Федерації дестабілізувати і українське суспільство, і український парламент. Ми вистоїмо перед будь-яким тиском, ми нікому не дамо дестабілізовувати українську державу. І я вже сказав, на наступній сесії, я вважаю, ми повинні розпочати з внесення змін у Конституцію – питання ЄС-НАТО. Я вважаю, одним з перших питань у лютому має бути ще одне наше історичне рішення, колеги: Закон про українську мову, про українську державну мову. Комітет напередодні Нового року завершив розгляд, і я вірю, що в лютому ми зможемо розглянути всі правки і завершити його розгляд. І це теж те питання, яке стоїть перед нами. І найголовніше – забезпечити демократичну процедуру проведення президентських виборів, захистити незворотність європейського вибору, захистити незворотність того шляху, який ми пройшли за цих 5 років, історичних 5 років, незворотність тих змін, які ми започаткували. І я впевнений, ми з цим завданням справимося. Зараз хочу подякувати. Подякувати Прем'єр-міністру України Володимиру БорисовичуГройсману і всім членам уряду за нашу непросту, але дуже плідну співпрацю. Кожному з вас. Дякую за співпрацю. [[(Оплески)]] Хочу подякувати всім фракціям. Я скажу вам: 90 відсотків тих законів приймалися фактично більшістю фракцій у парламенті. Ми не дивилися, де коаліція, де опозиція. Ми дивилися, де Україна і де український інтерес. Тому я, дякуючи і "Блоку Петра Порошенка" за цю системну роботу, хочу подякувати всім вам. Хочу подякувати "Народному фронту" за енергетику, за потугу в роботі парламенту. [[(Оплески)]] Хочу подякувати фракції "Батьківщина" за підтримку державницьких ініціатив, подякувати Радикальній партій за суперечки, але й за спільні позиції в ключових питаннях, хочу подякувати фракції "Самопоміч" за зважену державницьку позицію, за професіоналізм, дякую вам. Хочу подякувати "Волі народу". Ну, кого нема, дякувати не буду. Це мудро буде? [[(Шум у залі)]] Хто пішов із залу, навіть нема, як дякувати. От, власне, хочу закінчити. Колеги позафракційні давали більше від багатьох фракцій під час ключових голосувань. Я хочу вам теж особливо подякувати. Позафракційні - інколи 30-40 голосів по ключових питаннях. І ми весь час згадуємо фракції - це моя окрема і важлива подяка для вас. Шановні колеги, це ще один етап. Попереду етап не менш важливий. Я весь час говорив і наголошую: відповідальність, розуміння, державний інтерес мають бути ключовим мотивом. Ми минулого року мали ще одну подію: 100 років української державності. Не втратити українську державу. Розбудувати, розвинути українську державу – це наш всіх обов'язок, українського парламенту, і я переконаний, ми зможемо пройти тим шляхом впевнено і гідно. Вітаю, колеги, всіх вас! Слава Україні!

