Relevant speeches for theme war_UA and topic 8

Шановні колеги, будьмо уважні, це принципове питання, оскільки тут надзвичайно велика кількість депутатів з різних без виключення фракцій уже кілька місяців акцентують увагу на тому, що ми мусимо створити повноцінний і працюючий центральний орган в сфері інформаційної політики - Національну раду з питань телебачення і радіомовлення, оскільки інформаційна війна, що триває, інформаційні виклики і необхідність інформаційної безпеки вимагає від нас сформувати повноцінну вісімку Національної ради. Олександр Валентинович сказав, що наше право - 4 кандидати, право Президента- 4 кандидати. Власне, ми мусимо почати цю роботу, а Президент після нас - запропонувати свою четвірку і відродити фактично роботу Національної ради з питань телебачення і радіомовлення. Нагадаю, що ми з вами провели серйозну дискусію, і в результаті цієї дискусії не схвалювати звіт Національної ради за минулий рік, і таким чином створили правові передумови для того, щоб оголосити конкурс і обрати нових членів Національної ради. Можу вам сказати як людина, яка довгий час займається інформаційною сферою, що таких серйозних і професійних кандидатів на посаду члена Національної ради з питань телебачення і радіомовлення ми не мали у Верховній Раді України. У нас подавали документи 18 осіб, щойно через обговорення, через голосування і через антикорупційну комісію ми маємо 16 кандидатів на чотири вакантні місця членів Національної ради з питань телебачення і радіомовлення. Ми на комітеті мали довготривалу дискусію, де кожен з кандидатів мав можливість висловити свою точку зору. Ми це обговорили, була серйозна дискусія серед громадськості. Хочу вас поінформувати, що громадськість просить, щоб ми не мислили категоріями партійних, фракційних, депутатських квот, а мислили категоріями професіоналізму і тих людей, які би діяли в інтересах законодавства, діяли в інтересах інформаційної безпеки і діяли в інтересах інформаційної політики Української держави. Я знаю, що Верховна Рада і депутати зараз в складній ситуації, вони розриваються між двома цінностями. Одні хочуть голосувати за професіоналів, інші хочуть голосувати за патріотів. Моя порада як голови комітету: голосувати за патріотичних професіоналів. Таким чином ми об'єднаємо спільні позиції і зможемо сформувати такий склад Національної ради, який дасть можливість вирішити проблеми, які стоять перед нами. Ще раз хочу наголосити, у нас одна з найскладніших процедур голосування, про що говорив Олександр Валентинович. Очевидно, як буде у нас мир в країні і спокій, ми зробимо її більш простішу. Тому що вона ускладнює нам життя, але ми не можемо від неї відійти. Отже, зараз Голова Верховної Ради буде зачитувати вам за абеткою прізвища 16 кандидатів на посаду Національної ради і за кожного з цих 16 чи за кожну ми будемо голосувати. А вже потім Голова Верховної Ради в залежності від рейтингу буде ставити на остаточне, результативне голосування. Тому кожне голосування є важливе, і це означає, що ми щонайменше 20 раз будемо голосувати. Тому треба, щоб ми добросовісно й відповідально до цього підходили. Коли я хвалив членів, кандидатів на посаду членів Національної ради, їх професіоналізм і патріотизм підтверджується тим, що із 16 осіб 14 отримали підтримку більшості членів Комітету з питань свободи слова та інформації. Це означає достатньо високий авторитетний потенціал цих членів Нацради. Рішення нашого комітету носить рекомендаційний характер. Це не означає, що ви мусите діяти, виходячи з нашого голосування. Всі матеріали ми вам роздали заздалегідь, кілька тижнів назад, там це голосування є. Тому, Валентин Олександровичу, можемо приступати до роботи. І ще раз хочу сказати, що ми маємо унікальну можливість все-таки дивитися більше на професійні якості, на патріотичну позицію, а не лише проектувати, хто ближче до тієї фракції чи групи знаходиться під час висунення. До речі, більшість тих, кого ми розглядаємо, не висувалися фракціями, групами.

Шановна президія, шановні колеги! Той, хто володіє інформацією – володіє світом, а той, хто володіє інформаційними каналами – володіє зброєю масового ураження. Необхідність створення Тимчасової слідчої комісії обумовлена тенденцією до концентрації інформаційних телеканалів в руках однієї групи людей. Це підтверджується і заявами Президента України про недопустимість монополізації ринку інформаційного простору особами з проросійськими поглядами. Предметом розслідування ТСК стали три телеканали, якими прямо володіє наш колега від фракції ОПЗЖ Тарас Козак: ZIK, NewsOne, "112". Станом на дату подання звіту слідчою комісією і головним слідчим управлінням СБУ здійснюється досудове розслідування, провадження за ознаками вчинення правопорушень, передбаченими Кримінальним кодексом: замах на злочин, державна зрада, протиправне володіння майном, легалізація та відмивання коштів, здобутих злочинним шляхом, фінансування тероризму. Під час опрацювання наданої слідчій комісії інформації було встановлено наявність масиву документів, які містять інформацію з обмеженим доступом, але все-таки частину інформації ми можемо оприлюднити. Через брак часу я зупинюсь лише на телеканалі "112 Україна". З літа 18-го року учасники медіаринку почали відзначати в ефері "112 Україна" суттєве збільшення позитивних згадок про лідерів руху "Український вибір", внаслідок чого з'явилися припущення про придбання ним або пов'язаних з ними особами телеканалу. У грудні 18-го року Едуард Кац продає телеканал "112 Україна" народному депутату Тарасу Козаку, який стає його кінцевим бенефіціарним власником. За даними виправленої декларації в нього на той час були наявні фінансові зобов'язання в загальній сумі більше 2 мільярдів доларів перед компанією-нерезидентом зі Швейцарії за придбання вищевказаного товариства. Колишній власник "112" Андрій Подщіпков був запрошений на нашу тимчасову слідчу комісію і надав сенсаційні свідчення. "У 15-му році – він каже, я його цитую – до мене звернувся Олександр Онищенко, тодішній народний депутат України, проявивши зацікавленість до купівлі телеканалу. Ми з ним провели ряд переговорів, але, на жаль, не досягли згоди в ціновому рівні. У свою чергу Олександр Онищенко представляв інтереси чинного тоді Президента України Петра Олексійович Порошенка і запевняв його, що він зможе для мене натиснути і купити за прийнятною вартістю мій телеканал" – заявив Подщіпков слідчій комісії. Після відмови продавати телеканал, за свідченням Подщіпкова, на нього почався тиск. "У 18 році – це знову цитата – зі ЗМІ я дізнався, що не досягнувши успіху в купівлі телеканалу через Онищенка в гру вступив Макар Пасенюк, на той час радник Президента України Петра Порошенка". Останній, зі слів Подщіпкова, налагодив дружні стосунки з головним юристом телеканалу. Також з наданих пояснень Подщіпкова: "З метою утримання влади та впливу на громадську думку Порошенко організував переслідування мене шляхом погроз та сфабрикованих кримінальних проваджень з метою отримання згоди на продаж "112 каналу". І так далі. За інформацією, якою володіють члени ТСК, рух грошових коштів, якими розпоряджається Козак на купівлю фінансування телеканалів та інші фінансові потреби, міг здійснюватися через офшорні компанії на рахунки російських, а потім білоруських банків. Це підтверджується фактом, що вже 7 червня 2020 року Козак подав декларацію про доходи, де відобразив придбання ряду телекомпаній через Білорусь ще 11 грудня 19-го року, тобто вже підчас діяльності нашої ТСК. Інше питання: чому саме Білорусь стала центром телевізійних угод і звідки до Мінська надходять гроші за такі придбання. Козак на це пояснення не надав. Повний текст звіту нашої ТСК ви можете побачити на сайті Верховної Ради. Прошу вас проголосувати за те, щоб прийняти свідчення, які видані в нашому звіті, до відома Верховної Ради, опублікувати їх в "Голосі України". Дякую за увагу.

Шановні колеги! Насправді це традиційний документ, який Верховна Рада ухвалює, який ми на початку кожної виборчої кампанії вносимо до Верховної Ради України для того, щоби засоби масової інформації не були заручниками тиску з одного чи іншого боку. А не стільки тиску, а радше зловживань наших структур влади, що займаються перевірками і різного роду інспекціями. Це Постанова про нашу рекомендацію на час передвиборчої кампанії не перевіряти засоби масової інформації відповідними інституціями: Національною радою з питань телебачення і радіомовлення, Податковою адміністрацією, там пожежними, санітарними і іншими службами, які мають слабкість то на свята, то на дні народження заробляти собі перевірками. Я вже маю звернення від кількох загальнонаціональних каналів, що не дивлячись на те, що верхній, так би мовити, ешелон влади податкової і пожежної чи іншої змінюється, а низовий рівень пішов збирати гроші по засобах масової інформації. Отож ми рекомендуємо, ми – це весь склад практично Комітету з питань свободи слова та інформації, традиційно підтримати нашу постанову, яка не дає можливості під час виборчого періоду перевіряти засоби масової інформації. По тексту єдине, Олександре Валентиновичу, є правка, оскільки ми реорганізували, або зліквідували Міністерство доходів та зборів, в тексті очевидно нам треба там замість "Міністерство доходів та зборів" написати "Податкова адміністрація". І таким чином всі структури влади будуть там згадані. Тому це не є законопроект, який радикально змінює принципи діяльності в сфері ЗМІ, і я думаю, що наші колеги його підтримають. Друга теза. Принагідно, говорячи про даний законопроект, хотів би вас поінформувати і що вчора Комітет з питань свободи слова звернувся до журналістів Автономної Республіки Крим з великою подякою за те, що в непростий період вони продовжують працювати, інформують про ситуацію, яка там склалась. Йдеться про спецкорів або кореспондентів наших медіа, які там працюють. Для мене, звичайно, є великою несподіванкою те, що наші найкращі журналісти, які об'їхали всі гарячі точки України, які висвітлювали перебіг революцій і контрреволюцій, захоплення африканських і інших держав, значить скрізь вижили, а побили їх у Криму. Тому я звертаюся до Генеральної прокуратури, до Міністерства внутрішніх справ: життя ж не закінчується сьогодні. З тим, щоби невідкладно розслідувати всі справи побиття, затримування на добу чи більше українських журналістів, які виконують свій професійний обов'язок. Я хочу сказати чи це росіяни чи ряжені росіяни, вони повинні знати, що згідно чинним законодавством статтею 171 Кримінального кодексу України перешкоджання діяльності журналістів карається кримінальною відповідальністю в різних випадках і до трьох років відповідно. Тому я дуже просив, щоб жоден випадок, починаючи від групи "Інтера", де Андрій Цаплієнко був, закінчуючи нашим "Українськими тижнем", нашими блогерами, нашими журналістами друкованих засобів масової інформації, які сьогодні в Криму як на війні, тому що вони хочуть показати, що відбувається насправді, і вони потрапляють в таку ситуацію, щоб жоден випадок не пройшов мимо. Вчора на комітеті я звернувся до міністра внутрішніх справ, щоб вони з Генеральним прокурором не забували, що у нас є ще 150 журналістів, які потерпіли під час акцій протесту, під час Євромайдану. Так само ці справи на сьогоднішній день до кінця не розслідувані і це наш борг перед журналістами, які висвітлювали те, що відбувалось в Україні. І на сьогоднішній день не має винних в тому, що. в журналістів же не випадково стріляли, у них спеціально стріляли, так само як сьогодні їх нищать в Автономній Республіці Крим. І остання позиція, Олександр Володимирович, вона дуже делікатна, але я мушу її сказати. Я проаналізував зараз кримську пресу і подивився, що група наших товаришів, народних депутатів України в Криму ведуть агітацію за військову агресію Росії, за прихід на референдум. І у мене питання: ці люди мають моральне право називатися депутатами Верховної Ради України чи не мають права? Я звертаюсь до керівництва Партії регіонів, яка зайняла, на мою думку, правильну позицію, бо я читав звернення Сергія Тігіпка і інших, які не підтримують військову окупацію і не підтримують референдум. Якщо ви не підтримуєте, то що роблять там депутати Верховної Ради України, підтримуючи військову агресію Росії? Або вони пишуть заяву і йдуть геть з цієї Верховної Ради, хай в Державну Думу балотуються в Росії. Або нам відкривати кримінальні справи, позбавляти депутатського мандата, і такої ганьби не повинно бути, щоб депутат із значком Верховної Ради України агітує за війну проти України. І я, Олександр Валентинович, прошу вас відповідно звернутися і відреагувати.

