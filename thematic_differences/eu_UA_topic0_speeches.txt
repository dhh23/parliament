Relevant speeches for theme eu_UA and topic 0

Шановна головуюча, шановні колеги, Комітет з аграрної політики та земельних відносин на своєму засіданні 21 червня 2018 року розглянув проект Закону про сільськогосподарську кооперацію (реєстраційний номер 6527) і проект Закону про внесення змін до деяких законодавчих актів України щодо становлення і розвитку сільськогосподарської кооперації та її державної підтримки (реєстраційний номер 6527-1). За результатами обговорення та відповідно до частини другої статті 110 Регламенту Верховної Ради комітет вирішив внести на розгляд Верховної Ради доопрацьований в комітеті проект Закону про сільськогосподарську кооперацію (реєстраційний номер 6527-д). Запропонована нова редакція Закону України "Про сільськогосподарську кооперацію" – це принципово новий підхід до сільськогосподарського кооперативу як до ефективної форми об'єднання сільгоспвиробників, яке зможе ефективно працювати в умовах вільного ринку. По формі це врегулювання всіх ключових питань створення та діяльності сільськогосподарських кооперативів в одному законі. А це означає, що сільгоспвиробник отримує зручне і зрозуміле правове поле, а численні колізії не будуть більше ставати предметом судових спорів. По змісту. Це відмова від законодавства, побудованого на обмеженнях та заборонах, на користь законодавства, що надає можливості та стимули для розвитку. Всім добре відомо, що велику частку агарного ринку в Україні складає індивідуальне виробництво - це домогосподарства, особисті селянські та фермерські господарства. І ми в цьому залі не раз підтримувати законопроекти, направлені на їх розвиток. Натомість питання розвитку об'єднань сільхозвиробників, які б надавали можливість спільного виробництва, доступу до фінансових та матеріальних ресурсів та просування продукції, залишалися без належної уваги. Лише декілька прикладів. Одноосібник або домогосподарство може створити або виробничий, або обслуговуючий кооператив, якщо це юридична особа, навіть фермер – виключно обслуговуючі. При цьому обслуговуючий кооператив матиме можливість здійснювати операції виключно з членами кооперативу. Не може набувати право власності на продукцію та реалізовувати її від свого імені, не може законно робити виплати на паї і повертати їх у разі ліквідації кооперативу. Чому так? Бо в законодавстві передбачено, що усі сільськогосподарські обслуговуючі кооперативи є неприбутковими, навіть якщо вони цього не потребують, а цей неприбутковий статус і тягне за собою всі обмеження, в тому числі податкові. Це суттєво знижує можливості для розвитку обслуговуючих кооперативів та робить їх конкурентоздатними на ринку. З прийняттям закону члени кооперативу самостійно будуть визначатися, який у них вид діяльності кооперативу: виробничий, обслуговуючий, переробний чи багатофункціональний, а також, яка форма: з метою чи без мети отримання прибутку. Фермери зможуть заснувати сільськогосподарські кооперативи для спільного виробництва, чого зараз робити не можуть. Кооператив зможе надавати до 20 відсотків своїх послуг тим, хто не є його членами, а це розширення поля для діяльності: зерновий чи молочний кооператив зможе набути право власності на продукцію своїх членів, що відкриває можливості для організацій власної переробки та доступу до фінансових інструментів через ті ж аграрні розписки. Нові можливості, які надає законопроект, це і створення другої ланки кооперації, так званих кооперативів, які вже показали свою ефективність в світі. Основні ж положення нової редакції Закону України про сільськогосподарську кооперацію зберегли концепцію законопроекту 6527, а також були враховані положення, що були ідейно закладені в альтернативному законопроекті 6527-1. Це стосується вдосконалення статусу неприбуткових кооперативів та державної підтримки. В зазначене, шановні колеги, прошу підтримати рішення комітету і прийняти за основу проект Закону про сільськогосподарську кооперацію (реєстраційний номер 6527-д). І ще важливе хочу добавити від себе. Ви чули, що під стенограму народний депутат Лабазюк зачитав рішення комітету, щоб врахувати всі ті неузгодженості і всі ті пропозиції, що надали народні депутати. Вони були слушні і під стенограму вони були зачитані. Ще хочу вам відповісти на одне важливе питання. Чому в Україні тільки 1 відсоток виробляється продукції кооперативами, якщо в Європі від 40 до 70 відсотків? Візьміть такий приклад. Я працюю в сільському господарстві десь близько 40 років. Ще в радянські часи, ще в радянські часи система кооперації займала в структурі валового виробництва аграрної продукції 30 відсотків. Чому? Тому що були належним образом створені як заготівельні кооперативи, які заготовку робили від населення: і це насіння, це молока, це м'яса і іншої продукції. Дальше були побудовані кооперативи відгодувальні, закупали бички у населення і господарства і їх далі вирощували. Також молочні були, переробні, і м'ясні переробні заводи, які переробляли і м'ясо, і молоко в кінцевий продукт. І ще, що було надважливо, були кооперативні ринки, на яких продукцію реалізовували кооперативи і селяни. І ця вся система, яка працювала як єдина ланка сільськогосподарської кооперації, вона давала свої плоди. І зараз ми оцим в наших нових умовах, цим законом надаємо кооперативному руху нові важелі для того, щоб вони об'єднувались, як фермери, так і одноосібники, і мали конкурентні переваги на аграрному ринку при виробництві своєї продукції. Тому надважливо такий законопроект, який розроблявся десь 2 роки за участі фахівців всіх наших, фахівців – міжнародних експертів, тих, хто зараз працює в кооперативах, науки, щоб він був підтриманий в залі. І надали новий поштовх для розвитку такого надважливого руху як кооперативний, який дасть забезпечення в селі робочими місцями. Скажіть мені, будь ласка, чому б у нас в Карпатах не створити таке чудо, як створено в Австрії або в Швейцарії – кооперативи, які виробляють сири високої якості зі значними особистими своїми смаками? Ми маємо такі всі з вами змоги. Тому я прошу народних депутатів підтримувати цей законопроект 6527-д. І ми надамо новий поштовх для розвитку кооперативів в Україні. Спасибі вам.

Вадим Івченко, фракція "Батьківщина". Шановні колеги, ви знаєте, основою нового аграрного курсу мають бути сім'я, родина та розвиток сільських територій. Аграрні асоціації започаткували підписання меморандуму з багатьма політичними силами, і в тому числі, і з нашою, щодо того, як розвивати сьогодні село, як розвивати сімейні фермерські господарства. Я хочу подякувати авторам законопроекту: Кулініч, Кириленко, Бакуменко, Лунченко, Дідич, Мірошниченко, Вадатурський, Козаченко, – що ми напрацювали глобальний законопроект, який говорить про наступне. Сьогодні в нас майже 4,5 мільйони людей одноосібних господарств. А як вони працюють? Ці люди не мають сьогодні статусу сільгосптоваровиробника, ці люди. Фактично вони виробляють продукцію, не мають статусу сільгосптоваровиробника. Це ті люди, які виробляють нам продовольчі набори; це ті люди, які сьогодні в основному виготовляють продукти овочівництва; це ті люди, які в основному займаються сьогодні садами, половиною продукції тваринництва, 80 відсотків молока. Вони не мають статусу. Ці люди відповідно не сплачують податки, це немає наповнення місцевих бюджетів. Ці люди фактично поза обігом аграрної продукції, тобто фактично вони збувають, де можуть, свою аграрну продукцію. Ці люди не мають бюджетної підтримки, фактично вона не розповсюджується на тих, хто не має статусу товаровиробника. Ці люди не можуть взяти кредити. Тому ми запропонували комплексний підхід, і він є в декількох законопроектах. Перший ми вже, рамочний, проголосували: про стимулювання створення сімейних фермерських господарств. Ще два законопроекти, які дадуть можливість розблокувати їх створення, перехід в легальний сектор економіки. Перший, звичайно, це той, який дозволить ввести зміни в Податковий кодекс, де ми в четвертій групі оподаткування саме для сільгоспаграрновиробників ми започатковуємо групу Б, бо в нас сьогодні в четвертій групі можуть бути тільки юридичні особи. Ці люди ніколи не стануть відразу юридичними особами. Тому ми започаткуємо безпосередньо те, що в четвертій групі оподаткування будуть фізичні особи підприємці, сімейні фермери, які будуть потім у нас в бюджеті закладені як підтримка розвитку сімейних фермерських господарств і будуть отримувати бюджетну підтримку напряму з державного бюджету, будуть отримувати кредити, будуть отримувати відшкодування відсоткових ставок по кредитах або компенсації на придбання обладнання. І наступний закон, який сьогодні пропонується, - це 7060, він дає можливість доступу цих сімейних фермерів до землі. Ми запропонували французьку модель: якщо ти сьогодні береш землю як сімейний фермер, орендуєш її, працюєш на цій землі – через 7 років ти можеш приватизувати, але вже не 2 гектари, а до 5-и. Ми скасовуємо існуючу корупційну модель безоплатної приватизації земель. Ми запроваджуємо цю безоплатну приватизацію виключно працівникам соціальної сфери села, а також ветеранам АТО і Революції Гідності. Ми для недопущення спекуляцій із землями надаємо безоплатно, зокрема ОСГ, і записуємо в реєстри, і унеможливлюємо їх перепродаж, зміну цільового призначення третім особам. Тільки це може відбуватися після 7 років оренди і фактично після того, як вони приватизують собі вже не два, а п'ять гектарів. Ми даємо можливість спочатку участвувати на аукціонах, бо фактично сьогодні на аукціонах можуть участвувати всі: чи це товаровиробник, який проживає в сільській місцевості; чи це товаровиробник, який взагалі з іншої області. Ми даємо можливість, в першу чергу, участвовать тим, хто обробляє до 20 гектарів. Вони в першу чергу. і які зареєстровані безпосередньо за місцем знаходження цієї земельної ділянки. Ми даємо можливість їм, в першу чергу отримувати цю землю і потім її приватизувати. Площа земельних ділянок, які передаються в оренду, можуть бути 5 гектарів з подальшою приватизацією. Для багаторічних насаджень ми запропонували механізм, коли ці договори оренди будуть, мінімум, 25 років, бо довгострокова інвестиція. Для меліоративних земель – 10, але фактично воно вже вирішено в нашому Земельному кодексі. Загальна площа сільгоспземель запасу, які будуть у відповідних сільських радах, вони можуть розподілятися: 50 відсотків іде на аукціон, який буде безпосередньо відбуватися всіма товаровиробниками, які зареєстровані по всій країні, але 50, як я вже сказав, фактично для тих товаровиробників, які обробляють менше 20 гектарів і які зареєстровані у відповідній сільській, селищній раді. Запроваджуються вимоги щодо використання земельної ділянки. Земля використовується виключно для вирощування багаторічних насаджень, тваринництва, овочівництва, органічної продукції, зберігання і переробки сільгосппродукції. Земля використовується виключно в господарській діяльності сімейного фермерського господарства, і такі обмеження будуть в реєстрі речових прав. По завершенню строку оренди громадяни мають право безоплатно отримати земельну ділянку до 5 гектарів, продовжити оренду без проведення аукціону або викупити цю земельну ділянку на протязі 20 років. Удосконалюємо порядок процедури проведення аукціонів, бо у нас досить часто аукціони проводяться, а потім або зменшується ціна, або фактично відмовляється від тієї ціни, яку запропонував переможець. Тепер підвищений гарантійний внесок з 5-и до 50 відсотків, і це є компроміс, який ми знайшли разом з аграрними асоціаціям і на комітеті. Колеги, мушу вам сказати, що аналітика розвитку сільського господарства країн Східної, Західної Європи говорить про наступне. Болгарія, вона має вартість землі сьогодні фактично – там є ринок землі – вдвічі менше, наприклад, чим у Польщі. Чому? Тому що в Болгарії працює всього 4 тисячі товаровиробників, а в Польщі – два з половиною мільйони сімейних фермерів. Фактично конкуренція на 1 гектар в Польщі більша, тому і вартість землі в Польщі в два з половиною рази більша. Я вже не кажу про Румунію, в Румунії ще більша вартість, оскільки там три з половиною мільйони товаровиробників, які обробляють землю. Має бути конкуренція. І фактично цим законодавством ми запроваджуємо конкуренцію, частину ми вводимо в легальний сектор, ті, які спроможні виробляти товарну сильну продукцію. Не всі одноосібники будуть, але мільйон одноосібних господарств – це фактично чотири мільйони людей, задіяних в сільському господарстві. Сьогодні по офіційній статистиці офіційно працюють тільки 480 тисяч, офіційно, а вироблять цю продукцію фактично чотири з половиною мільйони людей. Вони не сплачують податки, не отримують кредити і так далі, тому фактично легалізація цього сектору і запровадження бюджетної підтримки, запровадження кредитування і головне – запровадження доступу до землі і земельної ділянки дасть можливість нам диверсифікувати те, що називається аграрною продукцією. Ми диверсифікуємо значно наш експорт, оскільки ці сімейні фермери, в подальшому ми запровадимо їх через кооперацію, будуть створювали товарну продукцію і виходити на зовнішні ринки. І ці законопроекти вже готові, аграрний комітет вже розглянув і дає нам пропозицію. Колеги, прохання, щоб ми все ж таки виважено підійшли і сьогодні в першому читанні проголосували досить важливі законопроекти по трансформації аграрного устрою країни, по наповненню місцевих бюджетів, по доступу маленьких сімейних фермерів до землі, до кредитів, до бюджетних програм. Новий аграрний курс саме має запроваджуватися з того, що бюджетна підтримка має йти тим, хто її реально потребує. Бюджетна підтримка має йти тим, хто буде займатися переробкою цієї продукції, хто буде займатися органікою, органічним землеробством. І це є наші напрацювання. Ще раз хочу подякувати колегам, які підписали закони. Назву ще раз прізвища: Кириленко, Кулініч, Бакуменко, Лунченко, Дідич, Мірошніченко, Вадатурський, Козаченко – це всі ті, які працювали і є авторами цього законопроекту. Колеги, прохання підтримати. І давайте працювати далі. У нас сьогодні важливі законопроекти і щодо Податкового кодексу, щодо фактичного надання сімейним фермерським господарствам окремої групи підтримки. У нас важливі законопроекти антирейдерські. Важливі законопроекти щодо передачі землі територіальним громадам. Сьогодні аграрний день, аграрії сьогодні вимагають також законопроекту 7403-2 щодо відшкодування ПДВ по деяким культурам, в тому числі сої. Колеги, давайте підтримаємо тих, хто сьогодні наповнює бюджет, а це 32 відсотки ВВП іде аграрного сектору.

Шановні колеги, зараз от тут на балкон, слава Богу, пропустили наших аграріїв, я прошу їх привітати. [[(Оплески)]] Вони представляють Всеукраїнську аграрну раду, Асоціацію фермерів України. Вони представляють тих людей, які з ранку до ночі в усі періоди і сезони вони дбають про нашу землю, обробляють землю, працюють на цій землі, живуть на цій землі, і вони дають можливість країні сьогодні мати надійну систему харчового забезпечення. Вони дають країні сьогодні право мати середній клас і вони дають країні майбутнє. Тому що якщо таких людей, таких господарів, як вони, у нас буде, як в Польщі, 2,5 мільйона, а у нас всього 28 тисяч, ми будемо країною, яку ніхто ніколи не зможе скинути на маргінес і відштовхнути зі шляху розвитку. І я можу вам сказати, що єдине, про що вони зараз мріють після того, як вони десятиліттями будували свої господарства, коли вони тяжко працювали, не могли отримати жодного кредиту, не було за що купити техніку і добрива, не було за що взагалі вести своє господарство, – але вони вижили всупереч усьому. І вони зараз мріють лише про одне – щоб їх не чіпали, щоб їх залишили в спокої, щоб дали їм нормально господарювати, щоб не руйнували їх майбутнє і так само не руйнували майбутнє країни. Якщо б вони зараз сиділи в цьому залі на депутатських місцях, повірте мені, ніхто з аграріїв країни ні в якому випадку так легковажно із землею би не поводився. Я хочу сказати вам, що сьогодні ми не просто голосуємо за концепції, ми не просто голосуємо за щось таке, чого ми не розуміємо. У нас у руках буде законопроект, за який більшість у цьому залі буде віддавати свої голоси. Дорогі друзі, візьміть його, просто уважно з олівцем прочитайте. Тут дається право, по-перше, землю продавати, купувати землю, дається право громадянам України, причому тут не сказано, що не можна громадянам України без подвійного громадянства купувати. Ви знаєте, що у нас на всіх кордонах України, включаючи західні кордони, сьогодні людям просто роздають паспорти, в тому числі сусідніх європейських держав. І скажіть, будь ласка, хто захистить від того, що громадянами України з подвійним громадянством, ті, які вже не прагнуть жити в Україні на кордонах, не буде потім підкинута ідея, що земля, яка їм належить, водночас може бути відділена від України, і в них буде на це міжнародне право? Друге. Тут дається право в цьому законі, за який ви збираєтесь голосувати, купувати юридичним особам – юридичним особам, у тому числі, ви знаєте, сьогодні навіть це робиться – з участю іноземного капіталу. 7 мільйонів гектарів землі сьогодні вже належать тим корпораціям, які зареєстровані в Україні, але мають контрольний пакет іноземних держав і іноземних корпорацій. Скажіть мені, будь ласка, ці 7 мільйонів гектарів працюють на Україну сьогодні? Ні, вони не працюють, тому що вже нам, українцям, від цієї землі не належить прибуток, а кожна з країн бореться за те, щоб її ресурс належав своїм власним громадянам і своїй власній державі. Скажіть, будь ласка, а податки платяться? Да є режими недопущення подвійного оподаткування, офшорні зони і ми з вами сьогодні від 7 мільйонів гектарів нашої землі вже нічого не отримуємо. А люди, які стоять зараз на балконі, і тисячі, які зараз стоять навколо Верховної Ради, вони, по-перше, живуть в селах, працюють в селах, вони платять податки в своїх громадах і вони дають нам продукти харчування, а не вивозять сировину за межі України. І, дорогі друзі, якщо ми зараз голосуємо за те, щоби в цьому законі дати можливість продати землю в тому числі і іноземним корпораціям, ви просто знайте, що після цього України вже не буде як суверенної незалежної держави, тому що 72 відсотки території України – це по суті і є вся країна, і це сільськогосподарська земля. А тепер давайте подивимося ще на один елемент цього закону, за який сьогодні ви будете віддавати голоси. Тут одним з пунктів цього закону визначено, що 0,5 відсотка всієї сільськогосподарської землі в одні руки, а це 210 тисяч гектарів. Я ще раз повторюю, такого немає в жодній країні світу. Подивіться Японію - продає не більше 3 гектарів в одні руки і продає декілька відсотків – все інше в державній власності. Подивіться на Польщу, Німеччину, Данію – будь-яку країну – 300, 500 гектарів в одні руки максимум. Тут пропонується 210 тисяч гектарів в одні руки і легалізувати ті агрохолдинги, які сьогодні по суті іноземні, у яких по 600, 700, 800 тисяч гектарів землі в одних руках. І ще тут написана прекрасна річ, яка остаточно кончить наш середній клас в аграрній сфері. Тут написали, що всі громадяни, яким належить право постійного користування землею. Я хочу сказати, що на зорі незалежності ще дбали про наших фермерів і дали їм по 50 гектарів землі, і це тисячі фермерських господарств. Тут написано, що вони мають право вже не на володіння цією землею, а на викуп земельних ділянок у власність, причому по тих же цінах, які дають зовнішні інвестори. Дорогі друзі, ми кінчаємо нашу країну. І тому, розуміючи, що часу не так багато, я хочу сьогодні процитувати вам те, що сказав Європейський Союз відносно продажу землі. Сьогодні заява зроблена, не вчора і не позавчора. Вони сказали, що однією з передумов успіху є підвищення прозорості всіх ринків, а також недопущення концентрації землі в одних руках. Вони про це сьогодні пишуть. І вони говорять про те, що політику землекористування, планування треба робити так, щоб міг працювати маленький фермер. Це зараз, сьогодні нам сказали. І вони говорять про те, що якщо ми не зробимо гарантій для малих фермерів і не розвинемо сімейні ферми – це буде просто кінець наших земельних, аграрних з вами політик і стратегій. І тому я хочу до вас зараз звернутися. У нас є всього два шляхи сьогодні, їх не так багато. Перший шлях – це віддати країну в управління великим потужним, розвинутим транснаціональним корпораціям. Говорять, це не погано. Говорять, що це нормальний шлях. Да, вони зроблять краще за нас і "Укрзалізницю" нашу, і нашу "Укрпошту", і нашу землю нормально освоять. Вони нормально побудують наш "Укроборонпром", коли вони будуть мати це. А ви знаєте, сьогодні все виставляється на продаж. Але є тільки одне питання: якщо так, і нормальні іноземні корпорації добре побудують нашу країну, то хто ми тут, навіщо ми тут? Ми – раби?! Ми – просто обслуговуючий персонал? Кожна країна світу ставить питання: кому належить прибуток від ресурсів, які має країна? І якщо ми підемо цим шляхом, а ми сьогодні просто потужною швидкістю несемося по цьому шляху. У нас дві третини уряду – люди, які працювали на гранти і які лобіюють сьогодні великі транснаціональні корпорації. Ну, тоді знайте, нас як суб'єктів у світі, як учасників не буде, ми будемо просто країною третього світу, яка ні на що впливати не буде, в тому числі і на своє життя. І у нас є другий шлях – це побудувати нашу рідну національну економіку, в тому числі малі і середні фермери, сільгоспвиробники малі і середні, побудувати тяжко національну економіку і дати життя нашій Україні. І тоді ми будемо однією з найсильніших країн на європейському континенті. Але це треба зробити. Але сьогоднішній закон не дає відповіді на це питання. Ми вважаємо, що треба зараз, по-перше, відкласти це в сторону, провести дискусію. Нам українцям потрібна модель аграрних питань, земельних питань, як у Франції, а там все дуже чітко розставлено і там тільки для своїх фермерів земля, хоча вроді би існує ринок. Але вони не дають ніякого вільного ринку. Нам потрібно зараз не допустити цієї трагедії. І я хочу звернутися до кожного з вас. Кожен голос буде мати значення. Кожен ваш голос. І я просто благаю вас: не дайте цій трагедії статися. Україна в аграрному нашому секторі мусить бути країною номер один на європейському континенті.

